{
  "ps": {
    "卷號": "1",
    "篇號": "31",
    "篇名": "於集滅道須如實知",
    "受者": "輸屢那長者子",
    "地點": "耆闍崛山",
    "說者": "舍利弗尊者"
  },
  "起": "如是我聞：一時，佛住王舍城迦蘭陀竹園。",
  "法": [
    "爾時，尊者舍利弗在耆闍崛山。時，有長者子名輸屢那日日遊行到耆闍崛山詣舍利弗所，頭面禮足，却坐一面。",
    "時舍利弗謂：「輸屢那！若沙門婆羅門於色不如實知、色集不如實知、色滅不如實知、色滅道跡不如實知故，輸屢那！當知此沙門婆羅門不堪能斷色，如是，沙門婆羅門於受想行識不如實知、識集不如實知、識滅不如實知、識滅道跡不如實知故，不堪能斷識。輸屢那！若沙門婆羅門於色如實知、色集如實知、色滅如實知、色滅道跡如實知故，輸屢那！當知此沙門婆羅門堪能斷色，如是，輸屢那！若沙門婆羅門於受想行識如實知、識集如實知、識滅如實知、識滅道跡如實知故，輸屢那！當知此沙門婆羅門堪能斷識。」",
    "「輸屢那！於意云何？色為常為無常耶？」",
    "答言：「無常。」",
    "又問：「若無常者，是苦耶？」",
    "答言：「是苦。」",
    "舍利弗言：「若色無常、苦者，是變易法，聖弟子寧於中見色是我、異我、相在不？」",
    "答言：「不也。」",
    "「輸屢那！如是，受想行識為常為無常耶？」",
    "答言：「無常。」",
    "又問：「若無常者，是苦耶？」",
    "答言：「是苦。」",
    "又問：「若無常、苦者，是變易法，聖弟子寧於中見識是我、異我、相在不？」",
    "答曰：「不也。」",
    "「輸屢那！當知色——若過去若未來若現在、若內若外、若麁若細、若好若醜、若遠若近，於一切色不是我、不異我、不相在，是名如實知，輸屢那！聖弟子於色生厭、離欲、解脫，解脫生老病死、憂悲苦惱，如是受想行識——若過去若未來若現在、若內若外、若麁若細、若好若醜、若遠若近，彼一切識不是我、不異我、不相在，是名如實知，輸屢那！聖弟子於識生厭、離欲、解脫，解脫生老病死、憂悲苦惱。」"
  ],
  "結": "時，輸屢那聞舍利弗所說，歡喜踊躍，作禮已去。",
  "fu": {
    "摘": "若於色、色集、色滅、色滅道跡不如實知，則不堪能斷色；若於色、色集、色滅、色滅道跡如實知，則堪能斷色；當知色不是我、不異我、不相在，是名如實知，故於色生厭、離欲、解脫，則解脫生老病死、憂悲苦惱；受想行識亦如是。",
    "法義": "集滅道 非我 如實知"
  }
}