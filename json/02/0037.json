{
  "ps": {
    "卷號": "2",
    "篇號": "37",
    "篇名": "五陰無常是世間法"
  },
  "起": "如是我聞：一時，佛住舍衛國祇樹給孤獨園，爾時世尊告諸比丘：",
  "法": [
    "我不與世間諍，世間與我諍，所以者何？比丘！若如法語者，不與世間諍。",
    "世間智者言有我亦言有，云何為世間智者言有我亦言有？比丘！色無常、苦、變易法，世間智者言有，我亦言有；如是，受想行識無常、苦、變易法，世間智者言有，我亦言有。世間智者言無我亦言無，謂色是常恒、不變易、正住者，世間智者言無，我亦言無；受想行識常恒、不變易、正住者，世間智者言無，我亦言無；是名世間智者言無我亦言無。",
    "比丘！有世間、世間法，我亦自知自覺，為人分別演說顯示，世間盲無目者不知不見，非我咎也。諸比丘！云何為世間、世間法我自知我自覺，為人演說，分別顯示，盲無目者不知不見是？比丘！色無常、苦、變易法，是名世間、世間法；如是，受想行識無常、苦，是世間、世間法，比丘！此是世間、世間法，我自知自覺，為人分別演說顯示，盲無目者不知不見，我於彼盲無目不知不見者其如之何！"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "色受想行識無常、苦、變易法，是名世間、世間法。",
    "法義": "無常 苦 世間法"
  }
}