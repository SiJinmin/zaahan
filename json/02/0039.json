{
  "ps": {
    "卷號": "2",
    "篇號": "39",
    "篇名": "離貪則識唯見法"
  },
  "起": "如是我聞：一時，佛住舍衛國祇樹給孤獨園，爾時世尊告諸比丘：",
  "法": [
    "有五種種子，何等為五？謂根種子、莖種子、節種子、自落種子、實種子。此五種子不斷、不壞、不腐、不中風，新熟堅實，有地界而無水界，彼種子不生長增廣；若彼種新熟堅實，不斷、不壞、不中風，有水界而無地界，彼種子亦不生長增廣；若彼種子新熟堅實，不斷、不壞、不腐、不中風，有地水界，彼種子生長增廣。",
    "比丘！彼五種子者，譬取陰俱識；地界者，譬四識住；水界者，譬貪喜四取攀緣識住，何等為四？於色中識住，攀緣色，喜貪潤澤，生長增廣；於受想行中識住，攀緣受想行，貪喜潤澤，生長增廣；比丘！識於中若來若去、若住若沒、若生長增廣，比丘！若離色受想行，識有若來若去、若住若生者，彼但有言數，問已不知，增益生癡，以非境界故。",
    "色界離貪，離貪已於色封滯意生縛斷，於色封滯意生縛斷已攀緣斷，攀緣斷已識無住處，不復生長增廣；受想行界離貪，離貪已於行封滯意生觸斷，於行封滯意生觸斷已攀緣斷，攀緣斷已彼識無所住，不復生長增廣；不生長故不作行，不作行已住，住已知足，知足已解脫，解脫已於諸世間都無所取無所著，無所取無所著已自覺涅槃：『我生已盡，梵行已立，所作已作，自知不受後有。』我說彼識不至東西南北、四維上下，無所至趣，唯見法，欲入涅槃，寂滅清涼，清淨真實。"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "色界離貪，離貪已於色封滯意生縛斷，於色封滯意生縛斷已攀緣斷，攀緣斷已識無住處，不復生長增廣；受想行界亦復如是；不生長故不作行，不作行已住，住已知足，知足已解脫。彼識無所至趣，唯見法，欲入涅槃，寂滅清涼，清淨真實。",
    "法義": "識住色受想行 離貪 識無住處"
  }
}