{
  "ps": {
    "卷號": "3",
    "篇號": "62",
    "篇名": "我見繫著生貪欲"
  },
  "起": "如是我聞：一時，佛住舍衛國祇樹給孤獨園，爾時，世尊告諸比丘：",
  "法": [
    "有五受陰，謂色受陰，受、想、行、識受陰。愚癡無聞凡夫無慧無明，於五受陰生我見繫著，使心繫著而生貪欲；比丘！多聞聖弟子有慧有明，於此五受陰不為見我繫著，使心結縛而起貪欲。",
    "云何愚癡無聞凡夫無慧無明，於五受陰見我繫著，使心結縛而生貪欲？比丘！愚癡無聞凡夫無慧無明，見色是我、異我、相在，如是受想行識是我、異我、相在，如是愚癡無聞凡夫無慧無明，於五受陰說我繫著，使心結縛而生貪欲。",
    "比丘！云何聖弟子有慧有明，不說我繫著，使結縛心而生貪欲？聖弟子不見色是我、異我、相在，如是受想行識不見是我、異我、相在，如是多聞聖弟子有慧有明，於五受陰不見我繫著，使結縛心而生貪欲。",
    "若所有色，若過去若未來若現在、若內若外、若麤若細、若好若醜、若遠若近，彼一切正觀，皆悉無常，如是受想行識，若過去若未來若現在、若內若外、若麤若細、若好若醜、若遠若近，彼一切正觀，皆悉無常。"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "愚癡無聞凡夫無慧無明，於五受陰生我見繫著，使心繫著而生貪欲；多聞聖弟子有慧有明，於此五受陰不為見我繫著，使心結縛而起貪欲。若所有色，彼一切正觀，皆悉無常；受想行識亦復如是。",
    "法義": "我見 繫著 貪欲"
  }
}