{
  "ps": {
    "卷號": "3",
    "篇號": "82",
    "篇名": "五陰無常是苦非我",
    "地點": "支提竹園精舍"
  },
  "起": "如是我聞：一時，佛住支提竹園精舍。",
  "法": [
    "爾時，世尊告諸比丘：「多聞聖弟子於何所而見無常、苦？」",
    "諸比丘白佛言：「世尊為法根、法眼、法依，唯願為說！諸比丘聞已，當如說奉行。」",
    "佛告比丘：「諦聽！善思！當為汝說。多聞聖弟子於色見無常、苦，於受想行識見無常、苦。比丘！色為是常、無常耶？」",
    "比丘白佛：「無常，世尊！」",
    "「比丘！無常者是苦耶？」",
    "比丘白佛：「是苦，世尊！」",
    "「比丘！若無常、苦，是變易法，多聞聖弟子寧於中見我、異我、相在不？」",
    "比丘白佛：「不也，世尊！」",
    "「受想行識亦復如是，是故，比丘！所有諸色——若過去若未來若現在、若內若外、若麁若細、若好若醜、若遠若近，彼一切皆非我、非異我、不相在，受想行識亦復如是，多聞聖弟子如是觀察，厭於色，厭受想行識，厭故不樂，不樂故解脫，解脫故『我生已盡，梵行已立，所作已作，自知不受後有。』」"
  ],
  "結": "時，諸比丘聞佛所說，歡喜奉行。",
  "fu": {
    "摘": "色無常，無常者是苦，是變易法，非我。所有諸色——若過去若未來若現在、若內若外、若麁若細、若好若醜、若遠若近，彼一切皆非我、非異我、不相在，受想行識亦復如是。",
    "法義": "無常 苦 非我"
  }
}