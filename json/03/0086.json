{
  "ps": {
    "卷號": "3",
    "篇號": "86",
    "篇名": "無常非我故生厭離欲"
  },
  "起": "如是我聞：一時，佛住舍衛國祇樹給孤獨園。",
  "法": [
    "爾時，世尊告諸比丘：「若無常色有常者，彼色不應有病有苦，亦不應於色有所求，欲令如是、不令如是，以色無常故，於色有病有苦生，亦得不欲令如是、不令如是；受想行識亦復如是。比丘！於意云何？色為常為無常耶？」",
    "比丘白佛：「無常，世尊！」",
    "「比丘！無常為是苦不？」",
    "比丘白佛：「是苦，世尊！」",
    "「比丘！若無常、苦，是變易法，多聞聖弟子於中寧見是我、異我、相在不？」",
    "比丘白佛：「不也，世尊！」",
    "「受想行識亦復如是，是故，比丘！諸所有色——若過去若未來若現在、若內若外、若麁若細、若好若醜、若遠若近，彼一切非我、非我所，如實知；受想行識亦復如是。多聞聖弟子正觀於色，正觀已於色生厭、離欲、不樂、解脫；受想行識生厭、離欲、不樂、解脫：『我生已盡，梵行已立，所作已作，自知不受後有。』」"
  ],
  "結": "佛說此經時，諸比丘聞佛所說，歡喜奉行。",
  "fu": {
    "摘": "若無常色有常者，彼色不應有病有苦，亦不應於色有所求，欲令如是、不令如是，以色無常故，於色有病有苦生，亦得不欲令如是、不令如是；受想行識亦復如是。",
    "法義": "無常 病苦 離欲"
  }
}