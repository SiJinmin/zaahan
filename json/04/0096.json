{
  "ps": {
    "卷號": "4",
    "篇號": "96",
    "篇名": "子女當恩養父母",
    "受者": "年耆根熟婆羅門"
  },
  "起": "如是我聞：一時，佛住舍衛國祇樹給孤獨園。",
  "法": [
    [
      "爾時，世尊晨朝著衣持鉢入舍衛城乞食，時，有異婆羅門年耆根熟，執杖持鉢家家乞食。",
      "爾時，世尊告婆羅門：「汝今云何年耆根熟柱杖持鉢家家乞食？」",
      "婆羅門白佛：「瞿曇！我家中所有財物悉付其子，為子娶妻，然後捨家，是故柱杖持鉢家家乞食。」",
      "佛告婆羅門：「汝能於我所受誦一偈還歸於眾中為兒說耶？」",
      "婆羅門白佛：「能受，瞿曇！」",
      "爾時世尊即說偈言：「生子心歡喜，為子聚財物，亦為娉其妻，而自捨出家。邊鄙田舍兒，違負於其父，人形羅剎心，棄捨於尊老，老馬無復用，則奪其麩麥。兒少而父老，家家行乞食，曲杖為最勝，非子為恩愛，為我防惡牛，免險地得安，能却兇暴狗，扶我闇處行，避深坑空井，草木棘刺林，憑杖威力故，峙立不墮落。」時，婆羅門從世尊受斯偈已還歸婆羅門大眾中為子而說，先白大眾：「聽我所說！」然後誦偈如上廣說。其子愧怖，即抱其父還將入家，摩身洗浴，覆以青衣被，立為家主。"
    ],
    [
      "時，婆羅門作是念：「我今得勝族姓，是沙門瞿曇恩，我經所說：『為師者如師供養，為和尚者如和尚供養。』我今所得，皆沙門瞿曇力，即是我師，我今當以上妙好衣以奉瞿曇。」時，婆羅門持上妙衣至世尊所，面前問訊慰勞已退坐一面白佛言：「瞿曇！我今居家成就，是瞿曇力，我經記說：『為師者以師供養，為和尚者以和尚供養。』今日瞿曇即為我師，願受此衣，哀愍故！」",
      "世尊即受，為哀愍故。爾時，世尊為婆羅門說種種法示教照喜。"
    ]
  ],
  "結": "時，婆羅門聞佛所說，歡喜隨喜，作禮而去。",
  "fu": {
    "摘": "生子心歡喜，為子聚財物，亦為娉其妻，而自捨出家。邊鄙田舍兒，違負於其父，人形羅剎心，棄捨於尊老，老馬無復用，則奪其麩麥。",
    "法義": "恩养 父母 尊老"
  }
}