{
  "ps": {
    "卷號": "4",
    "篇號": "98",
    "篇名": "耕種喻修行",
    "受者": "耕田婆羅豆婆遮婆羅門",
    "地點": "拘薩羅那羅聚落那羅林中"
  },
  "起": "如是我聞：一時，佛在拘薩羅人間遊行至一那羅聚落，住一那羅林中。",
  "法": [
    "爾時，世尊著衣持鉢入一陀羅聚落乞食而作是念：「今日大早，今且可過耕田婆羅豆婆遮婆羅門作飲食處。」",
    "爾時，耕田婆羅豆婆遮婆羅門五百具犁耕田，為作飲食，時，耕，田婆羅豆婆遮婆羅門遙見世尊，白言：「瞿曇！我今耕田下種以供飲食，沙門瞿曇亦應耕田下種以供飲食。」",
    "佛告婆羅門：「我亦耕田下種以供飲食。」",
    "婆羅門白佛：「我都不見沙門瞿曇若犁若軛、若鞅若縻、若鑱若鞭，而今瞿曇說言『我亦耕田下種以供飲食。』」爾時，耕田婆羅豆婆遮婆羅門即說偈言：「自說耕田者，而不見其耕，為我說耕田，令我知耕法。」",
    "爾時，世尊說偈答言：「信心為種子，苦行為時雨，智慧為時軛，慚愧心為轅，正念自守護，是則善御者；包藏身口業，知食處內藏，真實為真乘，樂住為懈息，精進為廢荒，安隱而速進，直往不轉還，得到無憂處；如是耕田者，逮得甘露果，如是耕田者，不還受諸有。」",
    "時，耕田婆羅豆婆遮婆羅門白佛言：「善耕田！瞿曇！極善耕田！瞿曇！」於是，耕田婆羅豆婆遮婆羅門聞世尊說偈，心轉增信，以滿鉢香美飲食以奉世尊。",
    "世尊不受，以因說偈得故，即說偈言：「不因說法故，受彼食而食。」如是廣說，如前為火與婆羅門廣說。",
    "時，耕田婆羅豆婆遮婆羅門白佛言：「瞿曇！今以此食安著何處？」",
    "佛告婆羅門：「我不見諸天、魔、梵、沙門、婆羅門、天神、世人堪食此食而得安身，婆羅門！汝持此食著無虫水中及少生草地。」",
    "時，婆羅門即持此食著無虫水中，水即煙起涌沸，啾啾作聲，如熱丸投於冷水，啾啾作聲，如是彼食投著無虫水中，煙起涌沸，啾啾作聲。",
    "時，婆羅門作是念：「沙門瞿曇實為奇特！大德大力，乃令飲食神變如是。」時，彼婆羅門見食瑞應，信心轉增，白佛言：「瞿曇！我今可得於正法中出家受具足不？」",
    "佛告婆羅門：「汝今可得於正法中出家受具足，得比丘分。」"
  ],
  "結": "彼即出家已，獨靜思惟：所以族姓子剃除鬚髮，著袈裟衣，正信非家，出家學道，乃至得阿羅漢，心善解脫。",
  "fu": {
    "摘": "信心為種子，苦行為時雨，智慧為時軛，慚愧心為轅，正念自守護，是則善御者；包藏身口業，知食處內藏，真實為真乘，樂住為懈息，精進為廢荒，安隱而速進，直往不轉還，得到無憂處。",
    "法義": "信心 精進 智慧"
  }
}