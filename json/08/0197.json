{
  "ps": {
    "卷號": "8",
    "篇號": "197",
    "篇名": "世尊作三種示現教化",
    "受者": "舊縈髮婆羅門",
    "地點": "迦闍尸利沙支提"
  },
  "起": "如是我聞：一時，佛住迦闍尸利沙支提，與千比丘俱，皆是舊縈髮婆羅門。",
  "法": [
    "爾時，世尊為千比丘作三種示現教化，云何為三？神足變化示現、他心示現、教誡示現。",
    "神足示現者，世尊隨其所應而示現入禪定正受，陵虛至東方，作四威儀—行住坐臥，入火三昧，出種種火光，青、黃、赤、白、紅、頗梨色，水火俱現—或身下出火身上出水，身上出火身下出水，周圓四方亦復如是。爾時，世尊作種種神變已，於眾中坐，是名神足示現。",
    "他心示現者，如彼心、如彼意、如彼識，彼應作如是念、不應作如是念，彼應作如是捨，彼應作如是身證住，是名他心示現。",
    "教誡示現者，如世尊說：「諸比丘！一切燒然，云何一切燒然？謂眼燒然，若色、眼識、眼觸、眼觸因緣生受—若苦、若樂、不苦不樂，彼亦燒然；如是耳鼻舌身意燒然，若法、意識、意觸、意觸因緣生受—若苦、若樂、不苦不樂，彼亦燒然，以何燒然？貪火燒然，恚火燒然，癡火燒然，生老病死憂悲惱苦火燒然。」"
  ],
  "結": "爾時，千比丘聞佛所說，不起諸漏，心得解脫。佛說此經已，諸比丘聞佛所說，歡喜奉行。",
  "fu": {
    "摘": "世尊為比丘作三種示現教化—神足變化示現、他心示現、教誡示現。",
    "法義": "神足 他心 教誡"
  }
}