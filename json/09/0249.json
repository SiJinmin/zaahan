{
  "ps": {
    "卷號": "9",
    "篇號": "249",
    "篇名": "六觸入處盡離偽得涅槃",
    "受者": "阿難尊者",
    "說者": "舍利弗尊者"
  },
  "起": "如是我聞：一時，佛住舍衛國祇樹給孤獨園。",
  "法": [
    "爾時，尊者阿難詣尊者舍利弗所，語尊者舍利弗：「欲有所問，寧有閑暇為解說不？」",
    "舍利弗言：「隨仁所問，知者當答。」",
    "尊者阿難問尊者舍利弗：「六觸入處盡、離欲、滅、息、沒已，更有餘不？」",
    "尊者舍利弗語阿難言：「莫作此問：『六觸入處盡、離欲、滅、息、沒已，更有餘不？』」",
    "阿難又問尊者舍利弗：「六觸入處盡、離欲、滅、息、沒已，無有餘耶？」",
    "尊者舍利弗答阿難言：「亦復不應作如是問：『六觸入處盡、離欲、滅、息、沒已，無有餘耶？』」",
    "阿難復問尊者舍利弗：「六觸入處盡、離欲、滅、息、沒已，有餘無餘、非有餘非無餘耶？」",
    "尊者舍利弗答阿難言：「此亦不應作如此問：『六觸入處盡、離欲、滅、息、沒已，有餘無餘、非有餘非無餘耶？』」",
    "尊者阿難又問舍利弗：「如尊者所說：『六觸入處盡、離欲、滅、息、沒已，有亦不應說，無亦不應說，有無亦不應說，非有非無亦不應說。』此語有何義？」",
    "尊者舍利弗語尊者阿難：「六觸入處盡、離欲、滅、息、沒已，有餘耶？此則虛言；無餘耶？此則虛言；有餘無餘耶？此則虛言；非有餘非無餘耶？此則虛言。若言六觸入處盡、離欲、滅、息、沒已，離諸虛偽，得般涅槃，此則佛說。」"
  ],
  "結": "時，二正士展轉隨喜，各還本處。",
  "fu": {
    "摘": "六觸入處盡、離欲、滅、息、沒已，離諸虛偽，得般涅槃。",
    "法義": "入處 離欲 涅槃"
  }
}