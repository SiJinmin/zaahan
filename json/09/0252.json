{
  "ps": {
    "卷號": "9",
    "篇號": "252",
    "篇名": "梵行修非我亦慈一切眾",
    "地點": "王舍城寒林中塜間蛇頭巖下迦陵伽行處",
    "說者": "優波先那尊者",
    "受者": "舍利弗尊者"
  },
  "起": "如是我聞：一時，佛住王舍城迦蘭陀竹園。",
  "法": [
    [
      "時，有比丘名優波先那住王舍城寒林中塜間蛇頭巖下迦陵伽行處，時，尊者優波先那獨一於內坐禪，時，有惡毒蛇長尺許，於上石間墮優波先那身上，優波先那喚舍利弗：「語諸比丘，毒蛇墮我身上，我身中毒，汝等駛來，扶持我身，出置於外，莫令於內身壞碎，如糠糟聚。」",
      "時，尊者舍利弗於近處住一樹下，聞優波先那語，即詣優波先那所，語優波先那言：「我今觀汝色貌，諸根不異於常，而言中毒，持我身出，莫令散壞如糠糟聚，竟為云何？」",
      "優波先那語舍利弗言：「若當有言『我眼是我、我所，耳鼻舌身意是我、我所，色聲香味觸法是我、我所；地界是我、我所，水火風空識界是我、我所；色陰是我、我所，受想行識陰是我、我所。』者，面色諸根應有變異；我今不爾，眼非我、我所，乃至識陰非我、我所，是故面色諸根無有變異。」",
      "舍利弗言：「如是，優波先那！汝若長夜離我、我所、我慢繫著使，斷其根本，如截多羅樹頭，於未來世永不復起，云何面色諸根當有變異！」",
      "時，舍利弗即周匝扶持優波先那身出於窟外，優波先那身中毒碎壞，如聚糠糟。"
    ],
    [
      "時，舍利弗即說偈言：「",
      "久殖諸梵行，善修八聖道，歡喜而捨壽，猶如棄毒鉢。",
      "久殖諸梵行，善修八聖道，歡喜而捨壽，如人重病愈。",
      "久殖諸梵行，善修八聖道，如出火燒宅，臨死無憂悔。",
      "久殖諸梵行，善修八聖道，以慧觀世間，猶如穢草木，不復更求餘，餘亦不相續。」"
    ],
    [
      "時，尊者舍利弗供養優波先那尸已，往詣佛所，稽首禮足，退坐一面，白佛言：「世尊！尊者優波先那，有小惡毒蛇如治眼籌墮其身上，其身即壞，如聚糠糟。」",
      "佛告舍利弗：「若優波先那誦此偈者，則不中毒，身亦不壞，如聚糠糟。」",
      "舍利弗白佛言：「世尊！誦何等偈？何等辭句？」",
      "佛即為舍利弗而說偈言：「",
      "常慈念於彼，堅固賴吒羅，慈伊羅槃那，尸婆弗多羅，欽婆羅上馬，",
      "亦慈迦拘吒，及彼黑瞿曇，難徒跋難陀，",
      "慈悲於無足，及以二足者，四足與多足，亦悉起慈悲，",
      "慈悲於諸龍，依於水陸者，",
      "慈一切眾生，有量及無量，",
      "安樂於一切，亦離煩惱生，欲令一切賢，一切莫生惡。",
      "常住蛇頭巖，眾惡不來集，凶害惡毒蛇，能害眾生命，",
      "如此真諦言，無上大師說，",
      "我今誦習此，大師真實語，一切諸惡毒，無能害我身。",
      "貪欲瞋恚癡，世間之三毒，如此三毒惡，永除名佛寶，",
      "法寶滅眾毒，僧寶亦無餘，破壞凶惡毒，攝受護善人，",
      "佛破一切毒，汝蛇毒今破。",
      "故說是呪術章句，所謂：",
      "塢躭婆隷　躭婆隷航陸波婆躭陸　木奈渧　肅木奈渧　抧跋渧　文那移　三摩移　檀諦　尼羅枳施　婆羅拘閇塢隷　塢娛隷悉波呵。",
      "舍利弗！優波先那善男子爾時說此偈、說此章句者，蛇毒不能中其身，身亦不壞如糠糟聚。」",
      "舍利弗白佛言：「世尊！優婆先那未曾聞此偈，未曾聞此呪術章句，世尊今日說此，正為當來世耳。」"
    ]
  ],
  "結": "尊者舍利弗聞佛所說，歡喜作禮而去。",
  "fu": {
    "摘": "若當有言『我眼是我、我所，耳鼻舌身意是我、我所，色聲香味觸法是我、我所；地界是我、我所，水火風空識界是我、我所；色陰是我、我所，受想行識陰是我、我所。』者，面色諸根應有變異；我今不爾，眼非我、我所，乃至識陰非我、我所，是故面色諸根無有變異。",
    "法義": "非我 慈悲 三毒"
  }
}