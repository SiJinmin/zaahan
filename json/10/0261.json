{
  "ps": {
    "卷號": "10",
    "篇號": "261",
    "篇名": "五陰無常苦觀非我厭離",
    "地點": "拘睒彌國瞿師羅園",
    "說者": "阿難尊者"
  },
  "起": "如是我聞：一時，尊者阿難住拘睒彌國瞿師羅園，時，尊者阿難告諸比丘：",
  "法": [
    "尊者富留那彌多羅尼子年少初出家時，常說深法，作如是言：『阿難！生法計是我，非不生。阿難！云何於生法計是我，非不生？色生，生是我，非不生；受想行識生，生是我，非不生。譬如士夫手執明鏡及淨水鏡，自見面生，生故見，非不生，是故，阿難！色生，生故計是我，非不生；如是受想行識生，生故計是我，非不生。云何？阿難！色是常耶為無常耶？』",
    "答曰：『無常。』",
    "又問：『無常者，是苦耶？』",
    "答曰：『是苦。』",
    "又問：『若無常、苦者，是變易法，聖弟子於中復計我、異我、相在不？』",
    "答曰：『不也。』",
    "『如是受想行識為是常耶為無常耶？』",
    "答曰：『無常。』",
    "『若無常，是苦耶？』",
    "答曰：『是苦。』",
    "又問：『若無常、苦者，是變易法，多聞聖弟子於中寧復計我、異我、相在不？』",
    "答曰：『不也。』",
    "『阿難！是故，色——若過去若未來若現在、若內若外、若麤若細、若好若醜、若遠若近，彼一切非我、不異我、不相在；如是受想行識——若過去若未來若現在、若內若外、若麤若細、若好若醜、若遠若近，彼一切非我、不異我、不相在，如實知，如實觀察，如是觀者，聖弟子於色生厭、離欲、解脫：「我生已盡，梵行已立，所作已作，自知不受後有。」如是受想行識生厭、離欲、解脫：「我生已盡，梵行已立，所作已作，自知不受後有。」』",
    "諸比丘當知，彼尊者於我有大饒益，我從彼尊者所聞法已，遠塵離垢，得法眼淨，我從是來，常以此法為四眾說，非餘外道、沙門、婆羅門出家者說。"
  ],
  "fu": {
    "摘": "色非我、不異我、不相在，如實知，如實觀察，如是觀者於色生厭、離欲、解脫：「我生已盡，梵行已立，所作已作，自知不受後有。」；受想行識亦如是。",
    "法義": "如實觀察 非我 厭離"
  }
}