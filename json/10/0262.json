{
  "ps": {
    "卷號": "10",
    "篇號": "262",
    "篇名": "如實正觀者知集滅中道",
    "地點": "拘睒彌國瞿師羅園",
    "說者": "阿難尊者",
    "受者": "闡陀比丘",
    "時間": "佛般泥洹未久"
  },
  "起": "如是我聞：一時，有眾多上座比丘住波羅奈國仙人住處鹿野苑中，佛般泥洹未久。",
  "法": [
    [
      "時，長老闡陀晨朝著衣持鉢入波羅奈城乞食，食已還攝衣鉢，洗足已持戶鈎從林至林，從房至房，從經行處至經行處，處處請諸比丘言：「當教授我，為我說法，令我知法見法，我當如法知、如法觀。」",
      "時，諸比丘語闡陀言：「色無常，受想行識無常，一切行無常，一切法無我，涅槃寂滅。」",
      "闡陀語諸比丘言：「我已知色無常，受想行識無常，一切行無常，一切法無我，涅槃寂滅。」闡陀復言：「然我不喜聞『一切諸行空寂、不可得，愛盡、離欲、涅槃。』此中云何有我而言：『如是知、如是見，是名見法。』？」",
      "第二、第三亦如是說。",
      "闡陀復言：「是中誰復有力堪能為我說法，令我知法見法？」復作是念：「尊者阿難今在拘睒彌國瞿師羅園，曾供養親覲世尊，佛所讚歎，諸梵行者皆悉識知，彼必堪能為我說法，令我知法見法。」"
    ],
    [
      "時，闡陀過此夜已晨朝著衣持鉢入波羅奈城乞食，食已還攝舉臥具，攝臥具已持衣鉢詣拘睒彌國，漸漸遊行到拘睒彌國，攝舉衣鉢洗足已，詣尊者阿難所，共相問訊已却坐一面。",
      "時，闡陀語尊者阿難言：「一時，諸上座比丘住波羅奈國仙人住處鹿野苑中，時，我晨朝著衣持鉢入波羅奈城乞食，食已還攝衣鉢，洗足已持戶鉤從林至林，從房至房，從經行處至經行處，處處見諸比丘而請之言：『當教授我，為我說法，令我知法見法。』時，諸比丘為我說法言：『色無常，受想行識無常，一切行無常，一切法無我，涅槃寂滅。』我爾時語諸比丘言：『我已知「色無常，受想行識無常，一切行無常，一切法無我，涅槃寂滅。」然我不喜聞「一切諸行空寂、不可得，愛盡、離欲、涅槃。」此中云何有我而言「如是知、如是見，是名見法。」？』我爾時作是念：『是中誰復有力堪能為我說法，令我知法見法？』我時復作是念：『尊者阿難今在拘睒彌國瞿師羅園，曾供養親覲世尊，佛所讚歎，諸梵行者皆悉知識，彼必堪能為我說法，令我知法見法。』善哉！尊者阿難！今當為我說法，令我知法見法。」",
      "時尊者阿難語闡陀言：「善哉！闡陀！我意大喜，我慶仁者能於梵行人前無所覆藏，破虛偽刺。闡陀！愚癡凡夫所不能解『色無常，受想行識無常，一切諸行無常，一切法無我，涅槃寂滅。』汝今堪受勝妙法，汝今諦聽！當為汝說。」",
      "時，闡陀作是念：「我今歡喜！得勝妙心，得踊悅心，我今堪能受勝妙法。」"
    ],
    [
      "爾時阿難語闡陀言：「我親從佛聞，教摩訶迦旃延言：『世人顛倒，依於二邊——若有、若無，世人取諸境界，心便計著；迦旃延！若不受、不取、不住、不計於我，此苦生時生、滅時滅，迦旃延！於此不疑、不惑、不由於他而能自知，是名正見，如來所說，所以者何？迦旃延！如實正觀世間集者則不生世間無見，如實正觀世間滅則不生世間有見，迦旃延！如來離於二邊，說於中道，所謂此有故彼有，此生故彼生，謂緣無明有行，乃至生老病死憂悲惱苦集；所謂此無故彼無，此滅故彼滅，謂無明滅則行滅，乃至生老病死憂悲惱苦滅。』」",
      "尊者阿難說是法時，闡陀比丘遠塵離垢，得法眼淨，爾時，闡陀比丘見法得法、知法起法，超越狐疑，不由於他，於大師教法得無所畏，恭敬合掌白尊者阿難言：「正應如是！如是智慧梵行善知識教授教誡說法！我今從尊者阿難所聞如是法，於『一切行皆空、皆悉寂、不可得，愛盡、離欲、滅盡、涅槃』心樂正住、解脫、不復轉還、不復見我，唯見正法！」",
      "時，阿難語闡陀言：「汝今得大善利，於甚深佛法中得聖慧眼。」"
    ]
  ],
  "結": "時，二正士展轉隨喜，從坐而起，各還本處。",
  "較": "輸屢那三種，無明亦有三，無間等及滅，富留那闡陀。",
  "fu": {
    "摘": "世人取諸境界，心便計著；若不受、不取、不住、不計於我，此苦生時生、滅時滅，於此不疑、不惑、不由於他而能自知，是名正見，所以者何？如實正觀世間集者則不生世間無見，如實正觀世間滅則不生世間有見，如來離於二邊，說於中道，所謂此有故彼有，此生故彼生，謂緣無明有行，乃至生老病死憂悲惱苦集；所謂此無故彼無，此滅故彼滅，謂無明滅則行滅，乃至生老病死憂悲惱苦滅。",
    "法義": "如實正觀 集滅 中道正見"
  }
}