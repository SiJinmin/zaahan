{
  "ps": {
    "卷號": "10",
    "篇號": "263",
    "篇名": "唯精勤修習能漏盡解脫",
    "地點": "拘留國雜色牧牛聚落"
  },
  "起": "如是我聞：一時，佛住拘留國雜色牧牛聚落，爾時，世尊告諸比丘：",
  "法": [
    "我以知見故得諸漏盡，非不知見，云何『以知見故得諸漏盡，非不知見。』？謂此色、此色集、此色滅；此受想行識，此識集、此識滅。",
    "不修方便隨順成就而用心求『令我諸漏盡、心得解脫』，當知彼比丘終不能得漏盡解脫，所以者何？不修習故。不修習何等？謂不修習念處、正勤、如意足、根、力、覺、道。譬如伏鷄，生子眾多，不能隨時蔭餾消息冷暖，而欲令子以觜以爪啄卵自生，安隱出穀，當知彼子無有自力堪能方便以觜以爪安隱出穀，所以者何？以彼雞母不能隨時蔭餾冷暖長養子故，如是，比丘不勤修習隨順成就而欲令得漏盡解脫，無有是處，所以者何？不修習故。不修何等？謂不修念處、正勤、如意足、根、力、覺、道。",
    "若比丘修習隨順成就者，雖不欲令漏盡解脫，而彼比丘自然漏盡、心得解脫，所以者何？以修習故。何所修習？謂修念處、正勤、如意足、根、力、覺、道。如彼伏雞善養其子，隨時蔭餾冷暖得所，正復不欲令子方便自啄卵出，然其諸子自能方便安隱出穀，所以者何？以彼伏雞隨時蔭餾冷暖得所故，如是，比丘善修方便，正復不欲漏盡解脫，而彼比丘自然漏盡、心得解脫，所以者何？以勤修習故，何所修習？謂修念處、正勤、如意足、根、力、覺、道。",
    "譬如巧師、巧師弟子手執斧柯捉之不已，漸漸微盡手指處現，然彼不覺斧柯微盡而盡處現，如是，比丘精勤修習隨順成就，不自知見今日爾所漏盡，明日爾所漏盡，然彼比丘知有漏盡，所以者何？以修習故。何所修習？謂修習念處、正勤、如意足、根、力、覺、道。",
    "譬如大舶在於海邊，經夏六月風飄日暴，藤綴漸斷，如是，比丘精勤修習隨順成就，一切結縛、使、煩惱纏漸得解脫，所以者何？善修習故。何所修習？謂修習念處、正勤、如意足、根、力、覺、道。"
  ],
  "結": "說是法時，六十比丘不起諸漏，心得解脫。佛說此經已，諸比丘聞佛所說，歡喜奉行。",
  "fu": {
    "摘": "比丘善修方便，正復不欲漏盡解脫，而彼比丘自然漏盡、心得解脫，所以者何？以勤修習故，何所修習？謂修念處、正勤、如意足、根、力、覺、道。",
    "法義": "知見 修習 漏盡"
  }
}