{
  "ps": {
    "卷號": "10",
    "篇號": "267",
    "篇名": "心種種故色種種"
  },
  "起": "如是我聞：一時，佛住舍衛國祇樹給孤獨園。",
  "法": [
    "爾時，世尊告諸比丘：「眾生於無始生死無明所蓋，愛結所繫，長夜輪迴生死，不知苦際。諸比丘！譬如狗繩繫著柱，結繫不斷故，順柱而轉，若住若臥不離於柱，如是，凡愚眾生於色不離貪欲、不離愛、不離念、不離渴，輪迴於色，隨色轉，若住若臥不離於色；如是受想行識，隨受想行識轉，若住若臥不離於識。」",
    [
      "「諸比丘！當善思惟觀察於心，所以者何？長夜心為貪欲使染，瞋恚、愚癡使染故，比丘！心惱故眾生惱，心淨故眾生淨。比丘！我不見一色種種如斑色鳥，心復過是，所以者何？彼畜生心種種故色種種。是故，比丘！當善思惟觀察於心，諸比丘！長夜心貪欲所染，瞋恚、愚癡所染，心惱故眾生惱，心淨故眾生淨，比丘當知，汝見嗟蘭那鳥種種雜色不？」",
      "答言：「曾見！世尊！」",
      "佛告比丘：「如嗟蘭那鳥種種雜色，我說彼心種種雜亦復如是，所以者何？彼嗟蘭那鳥心種種故其色種種。是故，當善觀察思惟於心，長夜種種貪欲，瞋恚、愚癡種種，心惱故眾生惱，心淨故眾生淨，譬如畫師、畫師弟子，善治素地，具眾彩色，隨意圖畫種種像類。」"
    ],
    "「如是，比丘！凡愚眾生不如實知色、色集、色滅、色味、色患、色離，於色不如實知故樂著於色，樂著色故復生未來諸色；如是凡愚不如實知受想行識、識集、識滅、識味、識患、識離，不如實知故樂著於識，樂著識故復生未來諸識，當生未來色受想行識，故於色不解脫，受想行識不解脫，我說彼不解脫生老病死、憂悲惱苦。",
    "有多聞聖弟子如實知色、色集、色滅、色味、色患、色離，如實知故不樂著於色，以不樂著故不生未來色；如實知受想行識、識集、識滅、識味、識患、識離，如實知故不染著於識，不樂著故不生未來諸識，不樂著於色受想行識，故於色得解脫，受想行識得解脫，我說彼等解脫生老病死、憂悲惱苦。」"
  ],
  "結": "佛說此經已，時，諸比丘聞佛所說，歡喜奉行。",
  "fu": {
    "摘": "當善思惟觀察於心，所以者何？長夜心為貪欲使染，瞋恚、愚癡使染故，心惱故眾生惱，心淨故眾生淨。我不見一色種種如斑色鳥，心復過是，所以者何？彼畜生心種種故色種種。",
    "法義": "貪瞋癡 染 心色"
  }
}