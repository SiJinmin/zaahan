{
  "ps": {
    "卷號": "10",
    "篇號": "271",
    "篇名": "精進觀察思惟善法離疑",
    "受者": "低舍比丘"
  },
  "起": "如是我聞：一時，佛住舍衛國祇樹給孤獨園。",
  "法": [
    "爾時，有比丘名曰低舍與眾多比丘集於食堂，語諸比丘言：「諸尊！我不分別於法，不樂修梵行，多樂睡眠，疑惑於法。」爾時，眾中有一比丘往詣佛所，禮佛足，却住一面，白佛言：「世尊！低舍比丘以眾多比丘集於食堂，作如是說，唱言：『我不能分別於法，不樂修梵行，多樂睡眠，疑惑於法。』」",
    "佛告比丘：「是低舍比丘是愚癡人，不守根門，飲食不知量，初夜後夜心不覺悟，懈怠嬾惰，不勤精進，不善觀察思惟善法，彼於分別法，心樂修梵行，離諸睡眠，於正法中離諸疑惑，無有是處！若當比丘守護根門，飲食知量，初夜後夜覺悟，精進觀察善法，樂分別法，樂修梵行，離於睡眠，心不疑法，斯有是處！」",
    "爾時世尊告一比丘：「汝往語低舍比丘言：『大師呼汝！』」",
    "比丘白佛：「唯然受教！」前禮佛足，詣低舍所而作是言：「長老低舍！世尊呼汝！」",
    "低舍聞命，詣世尊所，稽首禮足，却住一面。",
    "爾時世尊語低舍比丘言：「汝低舍實與眾多比丘集於食堂作是唱言：『諸長老！我不能分別於法，不樂梵行，多樂睡眠，疑惑於法。』耶？」",
    "低舍白佛：「實爾，世尊！」",
    "佛問低舍：「我今問汝，隨汝意答。於意云何？若於色不離貪、不離欲、不離愛、不離念、不離渴，彼色若變若異，於汝意云何？當起憂悲惱苦為不耶？」",
    "低舍白佛：「如是，世尊！若於色不離貪、不離欲、不離愛、不離念、不離渴，彼色若變若異，實起憂悲惱苦，世尊！實爾不異。」",
    "佛告低舍：「善哉！善哉！低舍！正應如是，不離貪欲說法。低舍！於受想行識不離貪、不離欲、不離愛、不離念、不離渴，彼識若變若異，於汝意云何？當起憂悲惱苦為不耶？」",
    "低舍白佛：「如是，世尊！於識不離貪、不離欲、不離愛、不離念、不離渴，彼識若變若異，實起憂悲惱苦，世尊！實爾不異。」",
    "佛告低舍：「善哉！善哉！正應如是，識不離貪欲說法。」",
    "佛告低舍：「於意云何？若於色離貪、離欲、離愛、離念、離渴，彼色若變若異時，當生憂悲惱苦耶？」",
    "低舍白佛：「不也，世尊！如是不異。」",
    "「於意云何？受想行識離貪、離欲、離愛、離念、離渴，彼識若變若異，當生憂悲惱苦耶？」",
    "低舍答曰：「不也，世尊！如是不異。」",
    "佛告低舍：「善哉！善哉！低舍！今當說譬，大智慧者以譬得解。如二士夫共伴行一路，一善知路，一不知路，其不知者語知路者作如是言：『我欲詣某城某村某聚落，當示我路。』時知路者即示彼路語言：『士夫，從此道去，前見二道，捨左從右前行；復有坑澗渠流，復當捨左從右；復有叢林，復當捨左從右；汝當如是漸漸前行，得至某城。』」",
    "佛告低舍：「其譬如是：",
    "不知路者，譬愚癡凡夫；其知路者，譬如來、應、等正覺；",
    "前二路者，謂眾生狐疑；左路者，三不善法—貪、恚、害覺；其右路者，謂三善覺—出要離欲覺、不瞋覺、不害覺；",
    "前行左路者，謂邪見、邪志、邪語、邪業、邪命、邪方便、邪念、邪定；前行右路者，謂正見、正志、正語、正業、正命、正方便、正念、正定；",
    "坑澗渠流者，謂瞋恚覆障、憂悲；叢林者，謂五欲功德也；城者，謂般涅槃。」",
    "佛告低舍：「佛為大師，為諸聲聞所作已作，如今當作哀愍悲念，以義安樂，皆悉已作，汝等今日當作所作，當於樹下、或空露地、山巖窟宅敷草為座，善思正念，修不放逸，莫令久後心有悔恨，我今教汝。」"
  ],
  "結": "爾時低舍聞佛所說，歡喜奉行。",
  "fu": {
    "摘": "愚癡人不守根門，飲食不知量，初夜後夜心不覺悟，懈怠嬾惰，不勤精進，不善觀察思惟善法，彼於分別法，心樂修梵行，離諸睡眠，於正法中離諸疑惑，無有是處！若守護根門，飲食知量，初夜後夜覺悟，精進觀察善法，樂分別法，樂修梵行，離於睡眠，心不疑法，斯有是處！",
    "法義": "精進 觀察 思惟"
  }
}