{
  "ps": {
    "卷號": "12",
    "篇號": "289",
    "篇名": "心意識時刻轉變生滅",
    "地點": "王舍城迦蘭陀竹園"
  },
  "起": "如是我聞：一時，佛住王舍城迦蘭陀竹園，爾時，世尊告諸比丘：",
  "法": [
    "愚癡無聞凡夫於四大身厭患、離欲、背捨，而非識，所以者何？見四大身有增有減、有取有捨，而於心意識，愚癡無聞凡夫不能生厭、離欲、解脫，所以者何？彼長夜於此保惜繫我，若得若取，言『是我、我所、相在』，是故愚癡無聞凡夫不能於彼生厭、離欲、背捨。愚癡無聞凡夫寧於四大身繫我、我所，不可於識繫我、我所，所以者何？四大色身或見十年住、二十、三十乃至百年，若善消息，或復小過，彼心意識日夜時刻須臾轉變，異生異滅，猶如獼猴遊林樹間，須臾處處攀捉枝條，放一取一，彼心意識亦復如是，異生異滅。",
    "多聞聖弟子於諸緣起善思惟觀察，所謂樂觸緣生樂受，樂受覺時如實知樂受覺，彼樂觸滅，樂觸因緣生受亦滅、止、清涼、息沒；如樂受，苦觸、喜觸、憂觸、捨觸因緣生捨受，捨受覺時如實知捨受覺，彼捨觸滅，彼捨觸因緣生捨受亦滅、止、清涼、息沒。彼如是思惟：『此受觸生、觸樂、觸縛，彼彼觸樂故彼彼受樂，彼彼觸樂滅彼彼受樂亦滅、止、清涼、息沒。』如是，多聞聖弟子於色生厭，於受想行識生厭，厭故不樂，不樂故解脫，解脫知見：『我生已盡，梵行已立，所作已作，自知不受後有。』"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "四大色身或見十年住乃至百年，彼心意識日夜時刻須臾轉變，異生異滅，猶如獼猴遊林樹間，須臾處處攀捉枝條，放一取一，彼心意識亦復如是，異生異滅。",
    "法義": "心意識 轉變 生滅"
  }
}