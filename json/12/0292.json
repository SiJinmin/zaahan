{
  "ps": {
    "卷號": "12",
    "篇號": "292",
    "篇名": "若不樂無明福非福行滅",
    "地點": "王舍城迦蘭陀竹園"
  },
  "起": "如是我聞：一時，佛住王舍城迦蘭陀竹園。",
  "法": [
    [
      "爾時，世尊告諸比丘：「云何思量觀察正盡苦、究竟苦邊？時，思量眾生所有眾苦種種差別。此諸苦何因何集、何生何觸？思量取因取集、取生取觸。若彼取滅無餘，眾苦則滅，彼所乘苦滅道跡如實知。修行彼向次法，是名比丘向正盡苦，究竟苦邊，所謂取滅。",
      "復次，比丘！思量觀察正盡苦、究竟苦邊。時，思量彼取何因何集、何生何觸？思量彼取愛因愛集、愛生愛觸。彼愛永滅無餘，取亦隨滅，彼所乘取滅道跡如實知。修習彼向次法，是名比丘向正盡苦，究竟苦邊，所謂愛滅。",
      "復次，比丘！思量觀察正盡苦、究竟苦邊。則思量彼愛何因何集、何生何觸？知彼愛受因受集、受生受觸。彼受永滅無餘則愛滅，彼所乘愛滅道跡如實知。修習彼向次法，是名比丘向正盡苦，究竟苦邊，所謂受滅。",
      "復次，比丘！思量觀察正盡苦、究竟苦邊。時，思量彼受何因何集、何生何觸？知彼受觸因觸集、觸生觸緣。彼觸永滅無餘則受滅，彼所乘受滅道跡如實知。修習彼向次法，是名比丘向正盡苦，究竟苦邊。",
      "復次，比丘！思量觀察正盡苦、究竟苦邊。時，思量彼觸何因何集、何生何觸？當知彼觸六入處因六入處集、六入處生六入處觸。彼六入處欲滅無餘則觸滅，彼所乘觸滅道跡如實知。修習彼向次法，是名比丘向正盡苦，究竟苦邊。",
      "復次，比丘！思量觀察正盡苦、究竟苦邊。時，思量彼六入處何因何集、何生何觸？知彼六入處名色因名色集、名色生名色觸。名色永滅無餘則六入處滅，彼所乘六入處滅道跡如實知。修習彼向次法，是名比丘向正盡苦，究竟苦邊，所謂名色滅。",
      "復次，比丘！思量正盡苦、究竟苦邊。時，思量名色何因何集、何生何觸？知彼名色識因識集、識生識觸。彼識欲滅無餘則名色滅，彼所乘名色滅道跡如實知。修習彼向次法，是名比丘向正盡苦，究竟苦邊，所謂識滅。",
      "復次，比丘！思量觀察正盡苦、究竟苦邊。時，思量彼識何因何集、何生何觸？知彼識行因行集、行生行觸。作諸福行善識生，作諸不福不善行不善識生，作無所有行無所有識生，是為彼識行因行集、行生行觸。彼行欲滅無餘則識滅，彼所乘識滅道跡如實知。修習彼向次法，是名比丘向正盡苦，究竟苦邊，所謂行滅。",
      "復次，比丘!思量觀察正盡苦、究竟苦邊。時，思量彼行何因何集、何生何觸？知彼行無明因無明集、無明生無明觸。彼福行無明緣，非福行亦無明緣，非福不福行亦無明緣，是故當知，彼行無明因無明集、無明生無明觸。彼無明永滅無餘則行滅，彼所乘行滅道跡如實知。修習彼向次法，是名比丘向正盡苦，究竟苦邊，所謂無明滅。」"
    ],
    [
      "佛告比丘：「於意云何？若不樂無明而生明，復緣彼無明作福行、非福行、無所有行不？」",
      "比丘白佛：「不也！世尊！所以者何？多聞聖弟子不樂無明而生明，無明滅則行滅，行滅則識滅，如是乃至生老病死、憂悲惱苦滅，如是如是純大苦聚滅。」",
      "佛言：「善哉！善哉！比丘！我亦如是說，汝亦知此。於彼彼法起彼彼法，生彼彼法，滅彼彼法，滅止、清涼、息沒。若多聞聖弟子無明離欲而生明，身分齊受所覺，身分齊受所覺時如實知；若壽分齊受所覺，壽分齊受所覺時如實知；身壞時壽命欲盡，於此諸受一切所覺滅盡無餘。譬如力士取新熟瓦器，乘熱置地，須臾散壞，熱勢悉滅，如是，比丘無明離欲而生明，身分齊受所覺如實知，壽分齊受所覺如實知，身壞命終，一切受所覺悉滅無餘。」"
    ]
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "無明離欲而生明，身分齊受所覺如實知，壽分齊受所覺如實知，身壞命終，一切受所覺悉滅無餘。",
    "法義": "福行 壽 身壞命終"
  }
}