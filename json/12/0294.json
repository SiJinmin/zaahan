{
  "ps": {
    "卷號": "12",
    "篇號": "294",
    "篇名": "慧者修梵行無明斷愛盡",
    "地點": "王舍城迦蘭陀竹園"
  },
  "起": "如是我聞：一時，佛住王舍城迦蘭陀竹園。",
  "法": [
    [
      "爾時，世尊告諸比丘：「愚癡無聞凡夫無明覆、愛緣繫得此識身，內有此識身，外有名色，此二因緣生觸，此六觸入所觸，愚癡無聞凡夫苦樂受覺因起種種，云何為六？眼觸入處，耳鼻舌身意觸入處。若黠慧者無明覆、愛緣繫得此識身，如是內有識身，外有名色，此二緣生六觸入處，六觸所觸故，智者生苦樂受覺因起種種，何等為六？眼觸入處，耳鼻舌身意觸入處，愚夫、黠慧彼於我所修諸梵者有何差別？」",
      "比丘白佛言：「世尊是法根、法眼、法依，善哉！世尊！唯願演說，諸比丘聞已，當受奉行。」"
    ],
    "爾時世尊告諸比丘：「諦聽！善思！當為汝說。諸比丘！彼愚癡無聞凡夫無明所覆、愛緣所繫得此識身，彼無明不斷，愛緣不盡，身壞命終還復受身，還受身故不得解脫生老病死、憂悲惱苦，所以者何？此愚癡凡夫本不修梵行向正盡苦、究竟苦邊故，是故身壞命終還復受身，還受身故不得解脫生老病死、憂悲惱苦。",
    "若黠慧者無明所覆、愛緣所繫得此識身，彼無明斷、愛緣盡，無明斷、愛緣盡故，身壞命終更不復受，不更受故得解脫生老病死、憂悲惱苦，所以者何？彼先修梵行正向盡苦、究竟苦邊故，是故彼身壞命終更不復受，更不受故得解脫生老病死、憂悲惱苦。",
    "是名凡夫及黠慧者彼於我所修諸梵行種種差別。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "若黠慧者無明所覆、愛緣所繫得此識身，彼無明斷、愛緣盡故，身壞命終不更受生老病死苦，所以者何？彼先修梵行正向盡苦、究竟苦邊故，是故彼身壞命終更不復受。",
    "法義": "黠慧者 修梵行 無明斷"
  }
}