{
  "ps": {
    "卷號": "12",
    "篇號": "295",
    "篇名": "如實知世間善見覺善入",
    "地點": "王舍城迦蘭陀竹園"
  },
  "起": "如是我聞：一時，佛住王舍城迦蘭陀竹園，爾時，世尊告諸比丘：",
  "法": "此身非汝所有，亦非餘人所有，謂六觸入處本修行願受得此身，云何為六？眼觸入處，耳鼻舌身意觸入處。彼多聞聖弟子於諸緣起善正思惟觀察：『有此六識身、六觸身、六受身、六想身、六思身，所謂此有故有當來生老病死、憂悲惱苦，如是如是純大苦聚集，是名有因有緣世間集；謂此無故——六識身無，六觸身、六受身、六想身、六思身無，謂此無故無有當來生老病死、憂悲惱苦，如是如是純大苦聚滅。』若多聞聖弟子於世間集、世間滅如實正知，善見善覺善入，是名聖弟子招此善法、得此善法、知此善法、入此善法，覺知覺見世間生滅，成就賢聖出離、實寂、正盡苦、究竟苦邊，所以者何？謂多聞聖弟子世間集滅如實知，善見善覺善入故。",
  "結": "佛說此經已，諸比丘聞佛所說，歡喜奉行。",
  "fu": {
    "摘": "若於世間集、世間滅如實正知，善見善覺善入，是名招此善法、得此善法、知此善法、入此善法，覺知覺見世間生滅，成就賢聖出離、實寂、正盡苦、究竟苦邊。",
    "法義": "如實知 世間 生滅"
  }
}