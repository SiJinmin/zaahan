{
  "ps": {
    "卷號": "12",
    "篇號": "296",
    "篇名": "緣生法常住如來自覺知",
    "地點": "王舍城迦蘭陀竹園"
  },
  "起": "如是我聞：一時，佛住王舍城迦蘭陀竹園，爾時，世尊告諸比丘：",
  "法": [
    "我今當說因緣法及緣生法。",
    "云何為因緣法？謂此有故彼有，謂緣無明行，緣行識，乃至如是如是純大苦聚集。",
    "云何緣生法？謂無明、行。若佛出世，若未出世，此法常住，法住法界，彼如來自所覺知，成等正覺，為人演說，開示顯發，謂緣無明有行，乃至緣生有老死，若佛出世，若未出世，此法常住，法住法界，彼如來自覺知，成等正覺，為人演說，開示顯發，謂緣生故有老病死、憂悲惱苦，此等諸法法住法空、法如法爾，法不離如，法不異如，審諦真實不顛倒，如是隨順緣起，是名緣生法，謂無明、行、識、名色、六入處、觸、受、愛、取、有、生、老病死憂悲惱苦，是名緣生法。",
    "多聞聖弟子於此因緣法、緣生法正知善見，不求前際，言：『我過去世若有若無？我過去世何等類？我過去世何如？』不求後際：『我於當來世為有為無？云何類？何如？』內不猶豫：『此是何等？云何有此為前？誰終當云何之？此眾生從何來？於此沒當何之？』若沙門、婆羅門起凡俗見所繫，謂說我見所繫、說眾生見所繫、說壽命見所繫、忌諱吉慶見所繫，爾時悉斷悉知，斷其根本，如截多羅樹頭，於未來世成不生法，是名多聞聖弟子於因緣法、緣生法如實正知，善見善覺、善修善入。"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "緣無明有行，乃至緣生有老死，若佛出世，若未出世，此法常住，法住法界，彼如來自覺知，成等正覺，為人演說，開示顯發，此等諸法法住法空、法如法爾，法不離如，法不異如，審諦真實不顛倒，如是隨順緣起，是名緣生法。",
    "法義": "因緣法 緣生法 等正覺"
  }
}