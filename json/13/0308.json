{
  "ps": {
    "卷號": "13",
    "篇號": "308",
    "篇名": "無常變易苦如實知而離"
  },
  "起": "如是我聞：一時，佛住舍衛國祇樹給孤獨園，爾時，世尊告諸比丘：",
  "法": [
    "諸天世人於色染著愛樂住，彼色若無常變易、滅盡，彼諸天人則生大苦；於聲香味觸法染著愛樂住，彼法變易無常、滅盡，彼諸天人得大苦住。",
    "如來於色、色集、色滅、色味、色患、色離如實知，如實知已於色不復染著愛樂住，彼色變易無常、滅盡，則生樂住；於聲香味觸法集、滅、味、患、離如實知，如實知已不復染著愛樂住，彼色變易無常、滅盡，則生樂住，所以者何？眼色緣生眼識，三事和合觸，觸緣受—若苦、若樂、不苦不樂，此三受集、此受滅、此受患、此受離，如實知於彼色因緣生阨礙，阨礙盡已名無上安隱涅槃；耳鼻舌身意法緣生意識，三事和合觸，觸緣受—若苦、若樂、不苦不樂，彼受集、受滅、受味、受患、受離如實知，如實知已彼法因緣生阨礙，阨礙盡已名無上安隱涅槃。",
    "爾時世尊而說偈言：『於色聲香味，觸法六境界，一向生喜悅，愛染深樂著，諸天及世人，唯以此為樂，變易滅盡時，彼則生大苦。唯有諸賢聖，見其滅為樂，世間之所樂，觀察悉為怨，賢聖見苦者，世間以為樂，世間之所苦，於聖則為樂。甚深難解法，世間疑惑生，大闇所昏沒，盲冥無所見，唯有智慧者，發朦開大明。如是甚深句，非聖孰能知，不還受身者，深達諦明了。』"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "諸天世人於色染著愛樂住，彼色若無常變易、滅盡，彼諸天人則生大苦；如來於色、色集、色滅、色味、色患、色離如實知，如實知已於色不復染著愛樂住，彼色變易無常、滅盡，則生樂住；聲香味觸法亦如是。",
    "法義": "無常 如實知 涅槃"
  }
}