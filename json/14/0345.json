{
  "ps": {
    "卷號": "14",
    "篇號": "345",
    "篇名": "於真實生厭離欲滅盡",
    "地點": "王舍城迦蘭陀竹園",
    "受者": "舍利弗尊者"
  },
  "起": "如是我聞：一時，佛住王舍城迦蘭陀竹園。",
  "法": [
    [
      "爾時世尊告尊者舍利弗：「如我所說，波羅延那阿逸多所問：『若得諸法數，若復種種學，具威儀及行，為我分別說。』舍利弗！何等為學？何等為法數？」",
      "時，尊者舍利弗默然不答，第二、第三亦復默然。",
      "佛言：「真實！舍利弗！」",
      "舍利弗白佛言：「真實！世尊！世尊！比丘真實者，厭、離欲、滅盡向。食集生，彼比丘以食故生厭、離欲、滅盡向。彼食滅是真實滅，覺知已，彼比丘厭、離欲、滅盡向，是名為學。」",
      "「復次，真實！舍利弗！」",
      "舍利弗白佛言：「真實！世尊！世尊！若比丘真實者，厭、離欲、滅盡，不起諸漏，心善解脫。彼從食集生，若真實，即是滅盡，覺知此已，比丘於滅生厭、離欲、滅盡，不起諸漏，心善解脫，是數法。」",
      "佛告舍利弗：「如是！如是！如汝所說！比丘於真實生厭、離欲、滅盡，是名法數。」如是說已，世尊即起，入室坐禪。"
    ],
    [
      "爾時，尊者舍利弗知世尊去已，不久，語諸比丘：「諸尊！我不能辯世尊初問，是故我默念住，世尊須臾復為作發喜問，我即開解如此之義，正使世尊一日一夜乃至七夜異句異味問斯義者，我亦悉能乃至七夜以異句異味而解說之。」",
      "時，有異比丘往詣佛所，稽首禮足，退住一面，白佛言：「世尊！尊者舍利弗作奇特未曾有說，於大眾中一向師子吼言：『我於世尊初問都不能辯，乃至三問默然無答，世尊尋復作發喜問，我即開解，正使世尊一日一夜乃至七夜異句異味問斯義者，我亦悉能乃至七夜異句異味而解說之。』」",
      "佛告比丘：「彼舍利弗比丘實能於我一日一夜乃至異句異味七夜所問義中悉能乃至七夜異句異味而解說之，所以者何？舍利弗比丘善入法界故。」"
    ]
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "比丘於真實生厭、離欲、滅盡，是名法數。",
    "法義": "真實 法數 學"
  }
}