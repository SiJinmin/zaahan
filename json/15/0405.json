{
  "ps": {
    "卷號": "15",
    "篇號": "405",
    "篇名": "知見四聖諦甚難于世事",
    "地點": "毘舍離獼猴池側重閣講堂",
    "受者": "阿難尊者"
  },
  "起": "如是我聞：一時，佛住毘舍離獼猴池側重閣講堂。",
  "法": [
    "爾時，尊者阿難晨朝著衣持鉢入毘舍離城乞食，時，有眾多離車童子晨朝從城內出至精舍門，持弓箭競射精舍門孔，箭箭皆入門孔，尊者阿難見已，以為奇特，彼諸離車童子能作如是難事。入城乞食，還舉衣鉢洗足已往詣佛所，稽首佛足，退住一面，白佛言：「世尊！我今晨朝著衣持鉢入毘舍離城乞食，見有眾多離車童子從城內出至精舍門競射門孔，箭箭皆入，我作是念：『此甚奇特！諸離車童子能為難事。』」",
    "佛告阿難：「於意云何？離車童子競射門孔箭箭皆入，此為難耶？破一毛為百分而射一毛分，箭箭悉中，此為難耶？」",
    "阿難白佛：「破一毛百分，射一分之毛，箭箭悉中，此則為難。」",
    "佛告阿難：「未若於苦聖諦生如實知，此則甚難；如是，苦集聖諦、苦滅聖諦、苦滅道跡聖諦如實知見，此則甚難。」",
    "爾時世尊而說偈言：「一毛為百分，射一分甚難，觀一一苦陰，非我難亦然。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "破一毛百分，射一分之毛，箭箭悉中，此則為難，未若於苦聖諦生如實知，此則甚難；如是，苦集聖諦、苦滅聖諦、苦滅道跡聖諦如實知見，此則甚難。",
    "法義": "甚難 如實知見 四聖諦"
  }
}