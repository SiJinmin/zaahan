{
  "ps": {
    "卷號": "16",
    "篇號": "408",
    "篇名": "論議四聖諦饒益正智覺",
    "地點": "王舍城迦蘭陀竹園"
  },
  "起": "如是我聞：一時，佛住王舍城迦蘭陀竹園。",
  "法": [
    "時，有眾多比丘集於食堂作如是論：或謂世間有常，或謂世間無常、世間有常無常、世間非有常非無常，世間有邊、世間無邊、世間有邊無邊、世間非有邊非無邊，是命是身、命異身異，如來死後有、如來死後無、如來死後有無、如來死後非有非無。",
    "爾時，世尊一處坐禪，以天耳聞諸比丘集於食堂論議之聲，聞已往詣食堂，於大眾前敷座而坐，告諸比丘：「汝等比丘眾多聚集，何所言說？」時，諸比丘白佛言：「世尊！我等眾多比丘集此食堂，作如是論：或說有常，或說無常，如上廣說。」",
    "佛告比丘：「汝等莫作如是論議，所以者何？如此論者非義饒益、非法饒益、非梵行饒益、非智、非正覺、非正向涅槃。",
    "汝等比丘應如是論議：『此苦聖諦、此苦集聖諦、此苦滅聖諦、此苦滅道跡聖諦。』所以者何？如是論議是義饒益、法饒益、梵行饒益、正智、正覺、正向涅槃。是故，比丘！於四聖諦未無間等當勤方便起增上欲學無間等。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "應如是論議：『此苦聖諦、此苦集聖諦、此苦滅聖諦、此苦滅道跡聖諦。』所以者何？如是論議是義饒益、法饒益、梵行饒益、正智、正覺、正向涅槃。是故，於四聖諦未無間等當勤方便起增上欲學無間等。",
    "法義": "論議 四聖諦 無間等"
  }
}