{
  "ps": {
    "卷號": "19",
    "篇號": "504",
    "篇名": "離慳垢得勝果"
  },
  "起": "如是我聞：一時，佛住王舍城迦蘭陀竹園。",
  "法": [
    "爾時，尊者大目揵連在耆闍崛山。時，釋提桓因有上妙堂觀，於夜來詣尊者大目揵連所，稽首禮足，退坐一面，時，釋提桓因光明普照耆闍崛山，周匝大明，爾時，釋提桓因坐已，即說偈言：「能伏於慳垢，大德隨時施，是名施中賢，來世見殊勝。」",
    "時，大目揵連問帝釋言：「憍尸迦！云何為調伏慳垢，見於殊勝，而汝說言『能調伏慳垢，大德隨時施，是則施中賢，來世見殊勝。』？」",
    "時，天帝釋答言：「尊者大目揵連！勝婆羅門大姓、勝剎利大姓、勝長者大姓、勝四王天、勝三十三天稽首敬禮故，尊者大目揵連！我為勝婆羅門大姓、勝剎利大姓、勝長者大姓、勝四王天、勝三十三天恭敬作禮，見斯果報，故說此偈。復次，尊者大目揵連！乃至日所周行，照於諸方，至千世界、千月千日、千須彌山王、千弗婆提舍、千欝多羅提舍、千瞿陀尼迦、千閻浮提、千四天王、千三十三天、炎摩天、兜率陀天、化樂天、他化自在天、千梵天，名為小千世界，此小千世界中無有堂觀與毘闍延堂觀等者，毘闍延有百一樓觀，觀有七重，重有七房，房有七天后，后各七侍女，尊者大目揵連！於小千世界無有如是堂觀端嚴如毘闍延者，我見是調伏慳故有此妙果，故說斯偈。」",
    "大目揵連語帝釋言：「善哉！善哉！憍尸迦！汝能見此勝妙果報，而說斯偈。」"
  ],
  "結": "時，天帝釋聞尊者大目揵連所說，歡喜隨喜，忽然不現。",
  "fu": {
    "摘": "能調伏慳垢，大德隨時施，是則施中賢，來世見殊勝。"
  }
}