{
  "ps": {
    "卷號": "20",
    "篇號": "546",
    "篇名": "佛離貪欲及見欲"
  },
  "起": "如是我聞：一時，佛住舍衛國祇樹給孤獨園。",
  "法": [
    "爾時，尊者摩訶迦旃延在跋蘭那聚落烏泥池側。時，有執澡灌杖梵志詣摩訶迦旃延所，共相問訊慰勞已於一面坐，問摩訶迦旃延言：「何因何緣王王共諍，婆羅門居士婆羅門居士共諍？」",
    "摩訶迦旃延答梵志言：「貪欲繫著因緣故王王共諍，婆羅門居士婆羅門居士共諍。」",
    "梵志復問：「何因何緣出家出家而復共諍？」",
    "摩訶迦旃延答言：「以見欲繫著故出家出家而復共諍。」",
    "梵志復問：「摩訶迦旃延！頗有能離貪欲繫著及離此見欲繫著不？」",
    "尊者摩訶迦旃延答言：「梵志！有！我大師如來、應、等正覺、明行足、善逝、世間解、無上士、調御丈夫、天人師、佛、世尊能離此貪欲繫著及見欲繫著。」",
    "梵志復問：「佛世尊今在何所？」",
    "答言：「佛世尊今在婆羅耆人中，拘薩羅國舍衛城祇樹給孤獨園。」",
    "爾時，梵志從座起，整衣服，偏袒右肩，右膝著地，向佛所住處合掌讚歎：「南無南無佛世尊、如來、應供、等正覺！能離欲貪，諸繫著悉能遠離—貪欲縛及諸見欲，淨根本。」"
  ],
  "結": "時，持澡灌杖梵志聞尊者摩訶迦旃延所說，歡喜隨喜，從座起去。",
  "fu": {
    "摘": "貪欲繫著因緣故，王王共諍，婆羅門居士婆羅門居士共諍。以見欲繫著故，出家出家而復共諍。大師如來、應、等正覺、明行足、善逝、世間解、無上士、調御丈夫、天人師、佛世尊能離此貪欲繫著及見欲繫著。"
  }
}