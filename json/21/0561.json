{
  "ps": {
    "卷號": "21",
    "篇號": "561",
    "篇名": "以欲斷愛"
  },
  "起": "如是我聞：一時，佛住俱睒彌國瞿師羅園。",
  "法": [
    "尊者阿難亦在彼住，時，有異婆羅門詣尊者阿難所，共相問訊慰勞已於一面坐，問尊者阿難：「何故於沙門瞿曇所修梵行？」",
    "尊者阿難語婆羅門：「為斷故。」",
    "復問：「尊者何所斷？」",
    "答言：「斷愛。」",
    "復問：「尊者阿難！何所依而得斷愛？」",
    "答言：「婆羅門！依於欲而斷愛。」",
    "復問：「尊者阿難！豈非無邊際？」",
    "答言：「婆羅門！非無邊際，如是有邊際，非無邊際。」",
    "復問：「尊者阿難！云何有邊際、非無邊際？」",
    "答言：「婆羅門！我今問汝，隨意答我。婆羅門！於意云何？汝先有欲來詣精舍不？」",
    "婆羅門答言：「如是，阿難！」",
    "「如是，婆羅門！來至精舍已，彼欲息不？」",
    "答言：「如是，尊者阿難！彼精進方便籌量來詣精舍。」",
    "復問：「至精舍已，彼精進方便籌量息不？」",
    "答言：「如是，尊者阿難！」",
    "復語婆羅門：「如是，婆羅門！如來、應、等正覺所知所見，說四如意足，以一乘道淨眾生，滅苦惱、斷憂悲，何等為四？欲定斷行成就如意足，精進定、心定、思惟定斷行成就如意足。如是，聖弟子修欲定斷行成就如意足，依離、依無欲、依出要、依滅、向於捨，乃至斷愛，愛斷已，彼欲亦息；修精進定、心定、思惟定斷行成就，依離、依無欲、依出要、依滅、向於捨，乃至愛盡，愛盡已，思惟則息。婆羅門！於意云何？此非邊際耶？」",
    "婆羅門言：「尊者阿難！此是邊際，非不邊際。」"
  ],
  "結": "爾時，婆羅門聞尊者阿難所說，歡喜隨喜，從座起去。",
  "fu": {
    "摘": "何所依而得斷愛？依於欲而斷愛。如來、應、等正覺所知所見，說四如意足，以一乘道淨眾生、滅苦惱、斷憂悲，何等為四？欲定斷行成就如意足，精進定、心定、思惟定斷行成就如意足。如是，聖弟子修欲定斷行成就如意足，依離、依無欲、依出要、依滅、向於捨，乃至斷愛，愛斷已，彼欲亦息；修精進定、心定、思惟定斷行成就，依離、依無欲、依出要、依滅、向於捨，乃至愛盡，愛盡已，思惟則息。"
  }
}