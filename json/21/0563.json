{
  "ps": {
    "卷號": "21",
    "篇號": "563",
    "篇名": "戒定慧三清淨道"
  },
  "起": "如是我聞：一時，佛住毘舍離獼猴池側重閣講堂。",
  "法": [
    "尊者阿難亦在彼住，爾時，無畏離車是尼犍弟子，聰明童子離車是阿耆毘弟子，俱往尊者阿難所，共相問訊慰勞已於一面坐，時，無畏離車語尊者阿難：「我師尼犍子滅熾然法，清淨超出，為諸弟子說如是道：『宿命之業，行苦行故，悉能吐之；身業不作，斷截橋梁，於未來世無復諸漏，諸業永盡，業永盡故眾苦永盡，苦永盡故究竟苦邊。』尊者阿難！此義云何？」",
    [
      "尊者阿難語離車言：「如來、應、等正覺所知所見，說三種離熾然、清淨超出道，以一乘道淨眾生，離憂悲，越苦惱，得真如法，何等為三？",
      "如是！聖弟子住於淨戒，受波羅提木叉，威儀具足，信於諸罪過，生怖畏想，受持如是具足淨戒，宿業漸吐，得現法離熾然，不待時節，能得正法通達，現見觀察，智慧自覺，離車長者！是名如來、應、等正覺說所知所見，說離熾然，清淨超出，以一乘道淨眾生，滅苦惱，越憂悲，得真如法。",
      "復次，離車！如是淨戒具足，離欲、惡不善法，乃至第四禪具足住，是名如來、應、等正覺說離熾然，乃至得如實法。",
      "復有三昧正受，於此苦聖諦如實知，此苦集聖諦、苦滅聖諦、苦滅道跡聖諦如實知，具足如是智慧心，業更不造，宿業漸已斷，得現正法，離諸熾然，不待時節，通達現見，生自覺智，離車！是名如來、應、等正覺所知所見，說第三離熾然，清淨超出，以一乘道淨眾生，離苦惱，滅憂悲，得如實法。」"
    ],
    [
      "爾時，尼犍弟子離車無畏默然住。爾時，阿耆毘弟子離車聰慧重語離車無畏言：「怪哉！無畏！何默然住？於如來、應、等正覺所說所知所見善說法聞不隨喜耶？」",
      "離車無畏答言：「我思惟其義，故默然住耳，誰聞世尊沙門瞿曇所說法不隨喜者？！若有聞沙門瞿曇說法而不隨喜者，此則愚夫，長夜當受非義不饒益苦。」"
    ]
  ],
  "結": "時，尼犍弟子離車無畏、阿耆毘弟子聰慧重聞佛所說法，尊者阿難陀所說，歡喜隨喜，從座起去。",
  "fu": {
    "摘": "如來、應、等正覺所知所見，說三種離熾然、清淨超出道，以一乘道淨眾生，離憂悲、越苦惱，得真如法，何等為三？聖弟子住於淨戒，受波羅提木叉，威儀具足，信於諸罪過，生怖畏想，受持如是具足淨戒，宿業漸吐，得現法離熾然，不待時節，能得正法通達，現見觀察，智慧自覺，是名如來、應、等正覺說所知所見，說離熾然、清淨超出，以一乘道淨眾生，滅苦惱、越憂悲，得真如法。復次，如是淨戒具足，離欲、惡不善法，乃至第四禪具足住，是名如來、應、等正覺說離熾然，乃至得如實法。復有三昧正受，於此苦聖諦如實知，此苦集聖諦、苦滅聖諦、苦滅道跡聖諦如實知，具足如是智慧心，業更不造，宿業漸已斷，得現正法，離諸熾然，不待時節，通達現見，生自覺智，是名如來、應、等正覺所知所見，說第三離熾然、清淨超出，以一乘道淨眾生，離苦惱、滅憂悲，得如實法。"
  }
}