{
  "ps": {
    "卷號": "21",
    "篇號": "568",
    "篇名": "止以觀入滅正受"
  },
  "起": "如是我聞：一時，佛住菴羅聚落菴羅林中，與諸上座比丘俱。",
  "法": [
    "時，有質多羅長者詣諸上座比丘所，禮諸上座已，詣尊者伽摩比丘所，稽首禮足，退坐一面，白尊者伽摩比丘：「所謂行者，云何名行？」",
    "伽摩比丘言：「行者謂三行—身行、口行、意行。」",
    "復問：「云何身行？云何口行？云何意行？」",
    "答言：「長者！出息入息名為身行，有覺有觀名為口行，想思名為意行。」",
    "復問：「何故出息入息名為身行？有覺有觀名為口行？想思名為意行？」",
    "答：「長者！出息入息是身法，依於身、屬於身、依身轉，是故出息入息名為身行；有覺有觀故則口語，是故有覺有觀是口行；想思是意行，依於心、屬於心、依心轉，是故想思是意行。」",
    "復問：「尊者！覺觀已發口語，是覺觀名為口行；想思是心數法，依於心，屬於心想轉，是故想思名為意行。」",
    "復問：「尊者！有幾法？『若人捨身時，彼身屍臥地，棄於丘塜間，無心如木石。』」",
    "答言：「長者！壽暖及與識，捨身時俱捨，彼身棄塜間，無心如木石。」",
    "復問：「尊者！若死、若入滅盡正受，有差別不？」",
    "答：「捨於壽暖，諸根悉壞，身命分離，是名為死；滅盡定者，身口意行滅，不捨壽命，不離於暖，諸根不壞，身命相屬；此則命終、入滅正受差別之相。」",
    "復問：「尊者！云何入滅正受？」",
    "答言：「長者！入滅正受不言『我入滅正受，我當入滅正受。』然先作如是漸息方便，如先方便，向入正受。」",
    "復問：「尊者！入滅正受時先滅何法？為身行、為口行、為意行耶？」",
    "答言：「長者！入滅正受者，先滅口行，次身行，次意行。」",
    "復問：「尊者！云何為出滅正受？」",
    "答言：「長者！出滅正受者亦不念言『我今出正受，我當出正受。』然先已作方便心，如其先心而起。」",
    "復問：「尊者！起滅正受者，何法先起，為身行、為口行、為意行耶？」",
    "答言：「長者！從滅正受起者，意行先起，次身行，後口行。」",
    "復問：「尊者！入滅正受者，云何順趣、流注、浚輸？」",
    "答言：「長者！入滅正受者，順趣於離、流注於離、浚輸於離，順趣於出、流注於出、浚輸於出，順趣涅槃、流注涅槃、浚輸涅槃。」",
    "復問：「尊者！住滅正受時，為觸幾觸？」",
    "答言：「長者！觸不動、觸無相、觸無所有。」",
    "復問：「尊者！入滅正受時，為作幾法？」",
    "答言：「長者！此應先問，何故今問？！然當為汝說：比丘入滅正受者，作於二法，止以觀。」"
  ],
  "結": "時，質多羅長者聞尊者迦摩所說，歡喜隨喜，作禮而去。",
  "fu": {
    "摘": "云何名行？謂三行—身行、口行、意行。出息入息名為身行，有覺有觀名為口行，想思名為意行。出息入息是身法，依於身、屬於身、依身轉，是故出息入息名為身行；有覺有觀故則口語，是故有覺有觀是口行；想思是意行，依於心、屬於心、依心轉，是故想思是意行。壽暖及與識，捨身時俱捨，彼身棄塜間，無心如木石。若死、若入滅盡正受，有差別不？捨於壽暖，諸根悉壞，身命分離，是名為死；滅盡定者，身、口、意行滅，不捨壽命，不離於暖，諸根不壞，身命相屬；此則命終、入滅正受差別之相。入滅正受者，先滅口行，次身行，次意行。從滅正受起者，意行先起，次身行，後口行。入滅正受者，順趣於離、流注於離、浚輸於離，順趣於出、流注於出、浚輸於出，順趣涅槃、流注涅槃、浚輸涅槃。住滅正受時，觸不動、觸無相、觸無所有。入滅正受者，作於二法，止以觀。"
  }
}