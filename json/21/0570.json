{
  "ps": {
    "卷號": "21",
    "篇號": "570",
    "篇名": "身見故有我"
  },
  "起": "如是我聞：一時，佛住菴羅聚落菴羅林中，與眾多上座比丘俱。",
  "法": [
    "時，質多羅長者詣諸上座所，稽首禮足，退坐一面，白諸上座言：「諸世間所見，或說有我，或說眾生，或說壽命，或說世間吉凶，云何？尊者！此諸異見何本何集、何生何轉？」",
    "時，諸上座默然不答；如是三問，亦三默然。時，有一下座比丘名梨犀達多白諸上座言：「我欲答彼長者所問。」諸上座言：「善能答者答。」",
    "時，長者即問梨犀達多：「尊者！凡世間所見何本何集、何生何轉？」",
    "尊者梨犀達多答言：「長者！凡世間所見，或言有我，或說眾生，或說壽命，或說世間吉凶，斯等諸見一切皆以身見為本，身見集、身見生、身見轉。」",
    "復問：「尊者！云何為身見？」",
    "答言：「長者！愚癡無聞凡夫見色是我、色異我、色中我、我中色，受想行識見是我、識異我、我中識、識中我，長者！是名身見。」",
    "復問：「尊者！云何得無此身見？」",
    "答言：「長者！謂多聞聖弟子不見色是我，不見色異我，不見我中色、色中我，不見受想行識是我，不見識異我，不見我中識、識中我，是名得無身見。」",
    "復問：「尊者！其父何名？於何所生？」",
    "答言：「長者！我生於後方長者家。」",
    "質多羅長者語尊者梨犀達多：「我及尊者二父本是善知識。」",
    "梨犀達多答言：「如是，長者！」",
    "質多羅長者語梨犀達多言：「尊者若能住此菴羅林中，我盡形壽供養衣服、飲食、隨病湯藥。」",
    "尊者梨犀達多默然受請。時，尊者梨犀達多受質多羅長者請，供養障礙故，久不詣世尊所。"
  ],
  "結": "時，諸上座比丘為質多羅長者種種說法示教照喜，示教照喜已，質多羅長者歡喜隨喜，作禮而去。",
  "fu": {
    "摘": "凡世間所見，或言有我，或說眾生，或說壽命，或說世間吉凶，斯等諸見，一切皆以身見為本，身見集、身見生、身見轉。云何為身見？愚癡無聞凡夫見色是我、色異我、色中我、我中色，受、想、行、識見是我、識異我、我中識、識中我，是名身見。云何得無此身見？謂多聞聖弟子不見色是我，不見色異我，不見我中色、色中我，不見受、想、行、識是我，不見識異我，不見我中識、識中我，是名得無身見。"
  }
}