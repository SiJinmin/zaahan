{
  "ps": {
    "卷號": "21",
    "篇號": "572",
    "篇名": "貪欲為繫"
  },
  "起": "如是我聞：一時，佛住菴羅林中，與眾多上座比丘俱。",
  "法": [
    "爾時，眾多上座比丘集於食堂，作如是論議：「諸尊！於意云何？謂眼繫色耶？色繫眼耶？如是耳聲、鼻香、舌味、身觸、意法，為意繫法耶？法繫意耶？」",
    "時，質多羅長者行有所營，便過精舍，見諸上座比丘集於食堂，即便前禮諸上座足，禮足已問言：「尊者集於食堂論說何法？」",
    "諸上座答言：「長者！我等今日集此食堂作如此論：『為眼繫色耶？色繫眼耶？如是耳聲、鼻香、舌味、身觸、意法，為意繫法耶？為法繫意耶？』」",
    "長者問言：「諸尊者於此義云何記說？」諸上座言：「於長者意云何？」",
    "長者答諸上座言：「如我意，謂非眼繫色，非色繫眼，乃至非意繫法，非法繫意，然中間有欲貪者，隨彼繫也。譬如二牛，一黑一白，駕以軛鞅，有人問言：『為黑牛繫白牛？為白牛繫黑牛？』為等問不？」",
    "答言：「長者！非等問也，所以者何？非黑牛繫白牛，亦非白牛繫黑牛，然彼軛鞅是其繫也。」",
    "「如是！尊者！非眼繫色，非色繫眼，乃至非意繫法，非法繫意，然其中間欲貪是其繫也。」"
  ],
  "結": "時，質多羅長者聞諸上座所說，歡喜隨喜，作禮而去。",
  "fu": {
    "摘": "非眼繫色，非色繫眼，乃至非意繫法，非法繫意，然其中間欲貪是其繫也。"
  }
}