{
  "ps": {
    "卷號": "21",
    "篇號": "573",
    "篇名": "斷諸結不轉還"
  },
  "起": "如是我聞：一時，佛住菴羅林中。",
  "法": [
    "時，有阿耆毘外道是質多羅長者先人親厚，來詣質多羅長者所，共相問訊慰勞已於一面住。",
    "質多羅長者問阿耆毘外道：「汝出家幾時？」",
    "答言：「長者！我出家已來二十餘年。」",
    "質多羅長者問言：「汝出家來過二十年，為得過人法、究竟知見、安樂住不？」",
    "答言：「長者！雖出家過二十年，不得過人法、究竟知見、安樂住，唯有躶形、拔髮、乞食、人間遊行、臥於土中。」",
    "質多羅長者言：「此非名稱法律，此是惡知，非出要道，非曰等覺，非讚歎處，不可依止，唐名出家過二十年，躶形、拔髮、乞食、人間遊行、臥灰土中。」",
    "阿耆毘問質多羅長者：「汝為沙門瞿曇作弟子，於今幾時？」",
    "質多羅長者答言：「我為世尊弟子過二十年。」",
    "復問質多羅長者：「汝為沙門瞿曇弟子過二十年，復得過人法、勝究竟知見不？」",
    "質多羅長者答言：「汝今當知，質多羅長者要不復經由胞胎而受生，不復增於丘塜，不復起於血氣，如世尊所說五下分結，不見一結而不斷者，若一結不斷，當復還生此世。」",
    "如是說時，阿耆毘迦悲歎涕淚，以衣拭面，謂質多羅長者言：「我今當作何計？」",
    "質多羅長者答言：「汝若能於正法律出家者，我當給汝衣鉢供身之具。」",
    "阿耆毘迦須臾思惟已，語質多羅長者言：「我今隨喜，示我所作！」",
    "時，質多羅長者將彼阿耆毘迦往詣諸上座所，禮諸上座足，於一面坐，白諸上座比丘言：「尊者！此阿耆毘迦是我先人親厚，今求出家作比丘，願諸上座度令出家，我當供給衣鉢眾具。」",
    "諸上座即令出家，剃除鬚髮，著袈裟衣。"
  ],
  "結": "出家已，思惟：「所以善男子剃除鬚髮、著袈裟衣，出家增進學道，淨修梵行。」得阿羅漢。",
  "fu": {
    "摘": "躶形、拔髮、乞食、人間遊行、臥於土中，此非名稱法律，此是惡知，非出要道，非曰等覺，非讚歎處，不可依止。質多羅長者要不復經由胞胎而受生，不復增於丘塜，不復起於血氣，如世尊所說五下分結，不見一結而不斷者，若一結不斷，當復還生此世。"
  }
}