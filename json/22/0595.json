{
  "ps": {
    "卷號": "22",
    "篇號": "595",
    "篇名": "貪有悉已盡"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，有無煩天子容色絕妙，來詣佛所，稽首佛足，退坐一面，其身光明遍照祇樹給孤獨園。",
    "時，彼天子而說偈言：「生彼無煩天，解脫七比丘，貪瞋恚已盡，超世度恩愛，誰度於諸流，難度死魔軍？誰斷死魔縻，永超煩惱軛？」",
    "爾時，世尊說偈答言：「尊者優波迦，及波羅揵荼、弗迦羅娑梨、跋提揵陀疊、亦婆休難提，及波毘瘦兔，如是等一切，悉皆度諸流，斷絕死魔縻，度彼難度者，斷諸死魔縻，超越諸天軛，說甚深妙法，覺悟難知者，巧便問深義，汝今為是誰？」",
    "時，彼天子說偈白佛：「我是阿那含，生彼無煩天，故能知斯等，解脫七比丘，盡貪欲瞋恚，永超世恩愛。」",
    "爾時，世尊復說偈言：「眼耳鼻舌身，第六意入處，若彼名及色，得無餘滅盡，能知此諸法，解脫七比丘，貪有悉已盡，永超世恩愛。」",
    "時，彼天子復說偈言：「鞞跋楞伽村，我於彼中住，名難提婆羅，造作諸瓦器，迦葉佛弟子，持優婆塞法，供養於父母，離欲修梵行，世世為我友，我亦彼知識，如是等大士，宿命共和合，善修於身心，持此後邊身。」",
    "爾時，世尊復說偈言：「如是汝賢士，如汝之所說，鞞跋楞伽村，名難提婆羅，迦葉佛弟子，受優婆塞法，供養於父母，離欲修梵行，昔是汝知識，汝亦彼良友，如是諸正士，宿命共和合，善修其身心，持此後邊身。」"
  ],
  "結": "佛說此經已，時彼天子聞佛所說，歡喜隨喜，即沒不現。",
  "fu": {
    "摘": "眼耳鼻舌身，第六意入處，若彼名及色，得無餘滅盡，能知此諸法，貪有悉已盡，永超世恩愛。"
  }
}