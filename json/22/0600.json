{
  "ps": {
    "卷號": "22",
    "篇號": "600",
    "篇名": "善攝諸覺想"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，有一天子容色絕妙，於後夜時來詣佛所，稽首佛足，退坐一面，身諸光明遍照祇樹給孤獨園。",
    "時，彼天子而說偈言：「難度難可忍，沙門無知故，多起諸艱難，重鈍溺沈沒，心隨覺自在，數數溺沈沒，沙門云何行，善攝護其心？」",
    "爾時，世尊說偈答言：「如龜善方便，以殼自藏六，比丘習禪思，善攝諸覺想，其心無所依，他莫能恐怖，是則自隱密，無能誹謗者。」",
    "時，彼天子復說偈言：「久見婆羅門，逮得般涅槃，一切怖已過，永超世恩愛。」"
  ],
  "結": "時，彼天子聞佛所說，歡喜隨喜，稽首佛足，即沒不現。",
  "fu": {
    "摘": "如龜善方便，以殼自藏六，比丘習禪思，善攝諸覺想，其心無所依，他莫能恐怖，是則自隱密，無能誹謗者。"
  }
}