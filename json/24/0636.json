{
  "ps": {
    "卷號": "24",
    "篇號": "636",
    "篇名": "修四念處之次第"
  },
  "起": "如是我聞：一時，佛住巴連弗邑鷄林精舍，爾時，世尊告諸比丘：",
  "法": [
    "當為汝說修四念處，何等為修四念處？",
    "若比丘！如來、應、等正覺、明行足、善逝、世間解、無上士、調御丈夫、天人師、佛、世尊出興于世，演說正法，上語亦善，中語亦善，下語亦善，善義善味，純一滿淨，梵行顯示。",
    "若族姓子族姓女從佛聞法，得淨信心，如是修學，見在家和合欲樂之過，煩惱結縛，樂居空閑，出家學道，不樂在家，處於非家，欲一向清淨，盡其形壽純一滿淨、鮮白梵行：『我當剃除鬚髮，著袈裟衣，正信非家，出家學道。』作是思惟已，即便放捨錢財親屬，剃除鬚髮，著袈裟衣，正信非家，出家學道。",
    "正其身行，護口四過，正命清淨，習賢聖戒，守諸根門，護心正念，眼見色時，不取形相，若於眼根住不律儀，世間貪憂惡不善法常漏於心，而今於眼起正律儀；耳鼻舌身意起正律儀亦復如是，彼以賢聖戒律成就，善攝根門，來往周旋、顧視、屈伸、坐臥、眠覺、語默住智正智。",
    "彼成就如此聖戒，守護根門，正智正念，寂靜遠離，空處、樹下、閑房獨坐，正身正念，繫心安住，斷世貪憂，離貪欲，淨除貪欲；斷世瞋恚、睡眠、掉悔、疑蓋，離瞋恚、睡眠、掉悔、疑蓋，淨除瞋恚、睡眠、掉悔、疑蓋。斷除五蓋惱心、慧力羸、諸障閡分、不趣涅槃者，是故內身身觀念住，精勤方便，正智正念，調伏世間貪憂；如是外身、內外身、受、心、法法觀念住亦如是說，是名比丘修四念處。"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "正其身行，護口四過，正命清淨，習賢聖戒，守諸根門，護心正念，眼見色時，不取形相，若於眼根住不律儀，世間貪憂惡不善法常漏於心，而今於眼起正律儀；耳鼻舌身意起正律儀亦復如是，彼以賢聖戒律成就，善攝根門，來往周旋、顧視、屈伸、坐臥、眠覺、語默住智正智。"
  }
}