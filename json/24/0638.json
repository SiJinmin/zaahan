{
  "ps": {
    "卷號": "24",
    "篇號": "638",
    "篇名": "四念處為自依"
  },
  "起": "如是我聞：一時，佛在王舍城迦蘭陀竹園。",
  "法": [
    "爾時，尊者舍利弗住摩竭提那羅聚落，疾病涅槃，純陀沙彌瞻視供養，純陀沙彌供養尊者舍利弗已，取餘舍利，擔持衣鉢到王舍城，舉衣鉢洗足已詣尊者阿難所，禮尊者阿難足已却住一面，白尊者阿難：「尊者當知，我和上尊者舍利弗已涅槃，我持舍利及衣鉢來。」",
    "於是尊者阿難聞純陀沙彌語已往詣佛所，白佛言：「世尊！我今舉體離解，四方易韻，持辯閉塞！純陀沙彌來語我言：『和上舍利弗已涅槃，持餘舍利及衣鉢來。』」",
    "佛言：「云何？阿難！彼舍利弗持所受戒身涅槃耶？定身、慧身、解脫身、解脫知見身涅槃耶？」",
    "阿難白佛言：「不也，世尊！」",
    "佛告阿難：「若法我自知成等正覺所說，謂四念處、四正斷、四如意足、五根、五力、七覺支、八道支涅槃耶？」",
    "阿難白佛：「不也，世尊！雖不持所受戒身乃至道品法而涅槃，然尊者舍利弗持戒多聞，少欲知足，常行遠離，精勤方便，攝念安住，一心正受，捷疾智慧、深利智慧、超出智慧、分別智慧、大智慧、廣智慧、甚深智慧、無等智慧，智寶成就，能示、能教、能照、能喜，善能讚歎，為眾說法，是故，世尊！我為法故，為受法者故，愁憂苦惱。」",
    "佛告阿難：「汝莫愁憂苦惱！所以者何？若坐、若起、若作，有為敗壞之法何得不壞？欲令不壞者，無有是處！我先已說，一切所愛念種種諸物、適意之事，一切皆是乖離之法，不可常保。譬如大樹，根莖枝葉華果茂盛，大枝先折；如大寶山，大巖先崩；如是，如來大眾眷屬，其大聲聞先般涅槃。若彼方有舍利弗住者，於彼方我則無事，然其彼方我則不空，以有舍利弗故，我先已說。故汝今，阿難！如我先說，所可愛念種種適意之事，皆是別離之法，是故汝今莫大愁毒。阿難！當知如來不久亦當過去，是故，阿難！當作自洲而自依，當作法洲而法依，當作不異洲不異依。」",
    "阿難白佛：「世尊！云何自洲以自依？云何法洲以法依？云何不異洲不異依？」",
    "佛告阿難：「若比丘身身觀念處，精勤方便，正智正念，調伏世間貪憂；如是外身、內外身、受、心、法法觀念處亦如是說，阿難！是名自洲以自依、法洲以法依、不異洲不異洲依。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "有為敗壞之法何得不壞？欲令不壞者無有是處！一切所愛念種種諸物、適意之事，一切皆是乖離之法，不可常保，當作自洲而自依，當作法洲而法依，當作不異洲不異依。若比丘身身觀念處，精勤方便，正智正念，調伏世間貪憂；如是外身、內外身、受、心、法法觀念處亦如是說，是名自洲以自依、法洲以法依、不異洲不異洲依。"
  }
}