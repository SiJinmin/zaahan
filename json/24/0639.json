{
  "ps": {
    "卷號": "24",
    "篇號": "639",
    "篇名": "四念處為自洲"
  },
  "起": "如是我聞：一時，佛住摩偷羅國跋陀羅河側傘蓋菴羅樹林中。",
  "法": [
    "尊者舍利弗、目揵連涅槃未久，爾時，世尊月十五日布薩時於大眾前敷座而坐，爾時，世尊觀察眾會已，告諸比丘：「我觀大眾，見已虛空，以舍利弗、大目揵連般涅槃故，我聲聞唯此二人善能說法教誡教授，辯說滿足。有二種財，錢財及法財，錢財者從世人求，法財者從舍利弗、大目揵連求，如來已離施財及法財。",
    "汝等莫以舍利弗、目揵連涅槃故愁憂苦惱，譬如大樹，根、莖、枝、葉、華、果茂盛，大枝先折；亦如寶山，大巖先崩；如是，如來大眾之中舍利弗、目揵連二大聲聞先般涅槃。是故，比丘！汝等勿生愁憂苦惱，何有生法、起法、作法、為法、壞敗之法而不磨滅？欲令不壞，無有是處！我先已說，一切可愛之物皆歸離散，我今不久亦當過去，是故，汝等當知，自洲以自依、法洲以法依、不異洲不異依，謂內身身觀念住，精勤方便，正智正念，調伏世間貪憂；如是外身、內外身、受、心、法法觀念住，精勤方便，正智正念，調伏世間貪憂，是名自洲以自依，法洲以法依，不異洲不異依。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "勿生愁憂苦惱，何有生法、起法、作法、為法、壞敗之法而不磨滅？欲令不壞，無有是處！一切可愛之物皆歸離散，我今不久亦當過去，是故，汝等當知，自洲以自依、法洲以法依、不異洲不異依，謂內身身觀念住，精勤方便，正智正念，調伏世間貪憂；如是外身、內外身、受、心、法法觀念住，精勤方便，正智正念，調伏世間貪憂，是名自洲以自依，法洲以法依，不異洲不異依。"
  }
}