{
  "ps": {
    "卷號": "27",
    "篇號": "713",
    "篇名": "五蓋十七覺十四"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，有眾多比丘晨朝著衣持鉢入舍衛城乞食，時，眾多比丘作是念：「今日太早，乞食時未至，我等且過諸外道精舍。」眾多比丘即入外道精舍，與諸外道共相問訊慰勞，問訊慰勞已於一面坐已，諸外道問比丘言：「沙門瞿曇為諸弟子說法，斷五蓋覆心、慧力羸——為障礙分，不轉趣涅槃；住四念處，修七覺意。我等亦復為諸弟子說斷五蓋覆心、慧力羸，善住四念處，修七覺分。我等與彼沙門瞿曇有何等異？俱能說法。」時，眾多比丘聞外道所說，心不喜悅，反呵罵，從座起去，入舍衛城乞食已還精舍，舉衣鉢洗足已往詣佛所，稽首佛足，退坐一面，以諸外道所說具白世尊。",
    "爾時，世尊告眾多比丘：「彼外道說是語時，汝等應反問言：『諸外道！五蓋者種應有十，七覺者種應有十四，何等為五蓋之十、七覺之十四？』如是問者，彼諸外道則自駭散，說諸外道法，瞋恚、憍慢、毀呰、嫌恨、不忍心生，或默然低頭，失辯潛思，所以者何？我不見諸天魔梵、沙門婆羅門、天人眾中聞我所說歡喜隨順者，唯除如來及聲聞眾於此聞者。",
    [
      "諸比丘！何等為五蓋之十？",
      "謂有內貪欲、有外貪欲，彼內貪欲者即是蓋，非智非等覺，不轉趣涅槃，彼外貪欲即是蓋，非智非等覺，不轉趣涅槃。",
      "謂有瞋恚、有瞋恚相，若瞋恚及瞋恚相即是蓋，非智非等覺，不轉趣涅槃。",
      "有睡、有眠，彼睡彼眠即是蓋，非智非等覺，不轉趣涅槃。",
      "有掉、有悔，彼掉彼悔即是蓋，非智非等覺，不轉趣涅槃。",
      "有疑善法、有疑不善法，彼善法疑、不善法疑即是蓋，非智非等覺，不轉趣涅槃。",
      "是名五蓋說十。"
    ],
    [
      "何等為七覺分說十四？",
      "有內法心念住、有外法心念住，彼內法念住即是念覺分，是智是等覺，能轉趣涅槃，彼外法念住即是念覺分，是智是等覺，能轉趣涅槃。",
      "有擇善法、擇不善法，彼善法擇即是擇法覺分，是智是等覺，能轉趣涅槃，彼不善法擇即是擇法覺分，是智是等覺，能轉趣涅槃。",
      "有精進斷不善法、有精進長養善法，彼斷不善法精進即是精進覺分，是智是等覺，能轉趣涅槃，彼長養善法精進即是精進覺分，是智是等覺，能轉趣涅槃。",
      "有喜、有喜處，彼喜即是喜覺分，是智是等覺，能轉趣涅槃，彼喜處亦即是喜覺分，是智是等覺，能轉趣涅槃。",
      "有身猗息、有心猗息，彼身猗息即是猗覺分，是智是等覺，能轉趣涅槃，彼心猗息即是猗覺分，是智是等覺，能轉趣涅槃。",
      "有定、有定相，彼定即是定覺分，是智是等覺，能轉趣涅槃，彼定相即是定覺分，是智是等覺，能轉趣涅槃。",
      "有捨善法、有捨不善法，彼善法捨即是捨覺分，是智是等覺，能轉趣涅槃，彼不善法捨即是捨覺分，是智是等覺，能轉趣涅槃。",
      "是名七覺分說為十四。"
    ]
  ],
  "結": "佛說此經已，眾多比丘聞佛所說，歡喜奉行。",
  "fu": {
    "摘": "五蓋者，種應有十，七覺者，種應有十四。"
  }
}