{
  "ps": {
    "卷號": "28",
    "篇號": "769",
    "篇名": "正法律乘八正道"
  },
  "起": "如是我聞：一時，佛住舍衛國祇樹給孤獨園。",
  "法": [
    "爾時，尊者阿難晨朝著衣持鉢入舍衛城乞食，時，有生聞婆羅門乘白馬車，眾多年少翼從，白馬、白車、白控、白鞭，頭著白帽、白傘蓋，手執白拂，著白衣服、白瓔珞，白香塗身，翼從皆白，出舍衛城，欲至林中教授讀誦，眾人見之，咸言：「善乘！善乘！謂婆羅門乘！」時，尊者阿難見婆羅門眷屬、眾具一切皆白，見已入城乞食，還精舍舉衣鉢洗足已往詣佛所，稽首禮足，退坐一面，白佛言：「世尊！今日晨朝著衣持鉢入舍衛城乞食，見生聞婆羅門乘白馬車，眷屬、眾具一切皆白，眾人唱言：『善乘！善乘！謂婆羅門乘！』云何？世尊！於正法律，為是世人乘為是婆羅門乘？」",
    "佛告阿難：「是世人乘，非我法律婆羅門乘也。阿難！我正法律乘、天乘、婆羅門乘、大乘能調伏煩惱軍者，諦聽！善思！當為汝說。阿難！何等為正法律乘、天乘、婆羅門乘、大乘能調伏煩惱軍者？謂八正道，正見乃至正定。阿難！是名正法律乘、天乘、梵乘、大乘能調伏煩惱軍者。」",
    "爾時，世尊即說偈言：「信戒為法軛，慚愧為長縻，正念善護持，以為善御者，捨三昧為轅，智慧精進輪，無著忍辱鎧，安隱如法行，直進不退還，永之無憂處，智士乘戰車，摧伏無智怨。」"
  ],
  "結": "",
  "fu": {
    "摘": "八正道，正見乃至正定，是名正法律乘、天乘、梵乘、大乘，能調伏煩惱軍者。信戒為法軛，慚愧為長縻，正念善護持，以為善御者，捨三昧為轅，智慧精進輪，無著忍辱鎧，安隱如法行，直進不退還，永之無憂處，智士乘戰車，摧伏無智怨。"
  }
}