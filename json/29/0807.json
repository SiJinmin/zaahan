{
  "ps": {
    "卷號": "29",
    "篇號": "807",
    "篇名": "聖住安那般那念"
  },
  "起": "如是我聞：一時，佛住一奢能伽羅林中。",
  "法": [
    "爾時，世尊告諸比丘：「我欲二月坐禪，諸比丘勿復往來，唯除送食比丘及布薩時。」爾時，世尊作是語已，即二月坐禪，無一比丘敢往來者，唯除送食及布薩時。",
    "爾時，世尊坐禪二月過已，從禪覺，於比丘僧前坐，告諸比丘：「若諸外道出家來問汝等：『沙門瞿曇於二月中云何坐禪？』汝應答言：『如來二月以安那般那念坐禪思惟住。』所以者何？我於此二月念安那般那，多住思惟，入息時念入息如實知，出息時念出息如實知，若長若短，一切身覺入息念如實知，一切身覺出息念如實知，身行休息入息念如實知，乃至滅出息念如實知，我悉知已，我時作是念：『此則麁思惟住，我今於此思惟止息已，當更修餘微細修住而住。』爾時，我息止麁思惟已，即更入微細思惟，多住而住。時，有三天子，極上妙色，過夜來至我所，一天子作是言：『沙門瞿曇時到。』復有一天子言：『此非時到，是時向至。』第三天子言：『非為時到，亦非時向至，此則修住，是阿羅訶寂滅耳！』」",
    "佛告諸比丘：「若有正說聖住、天住、梵住、學住、無學住、如來住，學人所不得當得、不到當到、不證當證，無學人現法樂住者，謂安那般那念，此則正說，所以者何？安那般那念者是聖住、天住、梵住乃至無學現法樂住。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "安那般那念者是聖住、天住、梵住、學住、無學住、如來住，學人所不得當得、不到當到、不證當證，無學人現法樂住。"
  }
}