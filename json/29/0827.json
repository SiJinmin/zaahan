{
  "ps": {
    "卷號": "29",
    "篇號": "827",
    "篇名": "勤學則不念自得"
  },
  "起": "如是我聞：一時，佛住舍衛國祇樹給孤獨園，爾時，世尊告諸比丘：",
  "法": [
    "譬如田夫有三種作田，隨時善作，何等為三？謂彼田夫隨時耕磨，隨時溉灌，隨時下種，彼田夫隨時耕磨、溉灌、下種已，不作是念：『欲令今日生長，今日果實，今日成熟，若明日、後日也。』諸比丘！然彼長者耕田、溉灌、下種已，不作是念：『今日生長、果實、成熟，若明日、若復後日。』而彼種子已入地中，則自隨時生長，果實成熟，如是，比丘於此三學隨時善學，謂善戒學、善意學、善慧學已，不作是念：『欲令我今日得不起諸漏，心善解脫，若明日、若後日。』不作是念，自然神力能令今日、若明日、後日不起諸漏，心善解脫。彼已隨時增上戒學、增上意學、增上慧學已，隨彼時節，自得不起諸漏，心善解脫。",
    "譬如，比丘！伏鷄生卵，若十乃至十二，隨時消息，冷暖愛護，彼伏鷄不作是念：『我今日、若明日、後日當以口啄，若以瓜刮，令其兒安隱得生。』然其伏鷄善伏其子，愛護隨時，其子自然安隱得生！如是，比丘善學三學，隨其時節，自得不起諸漏，心善解脫。"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "不作是念，自然神力能令今日、若明日、後日不起諸漏，心善解脫。"
  }
}