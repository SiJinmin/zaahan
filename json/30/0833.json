{
  "ps": {
    "卷號": "30",
    "篇號": "833",
    "篇名": "四不壞淨福利"
  },
  "起": "如是我聞：一時，佛住毘舍離國獼猴池側重閣講堂。",
  "法": [
    "時，有善調象師離車名曰難陀來詣佛所，稽首佛足，退坐一面。",
    "爾時，世尊告離車難陀言：「若聖弟子成就四不壞淨者，欲求壽命即得壽命，求好色、力、樂、辯，自在即得，何等為四？謂佛不壞淨成就，法、僧不壞淨、聖戒成就。我見是聖弟子於此命終，生於天上，於天上得十種法，何等為十？得天壽、天色、天名稱、天樂、天自在、天色、聲、香、味、觸。若聖弟子於天上命終來生人中者，我見彼十事具足，何等為十？人間壽命、人好色、名稱、樂、自在、色、聲、香、味、觸。我說彼多聞聖弟子不由他信、不由他欲、不從他聞、不取他意、不因他思，我說彼有如實正慧知見。」",
    "爾時，難陀有從者白難陀言：「浴時已到，今可去矣！」",
    "難陀答言：「我今不須人間澡浴，我今於此勝妙法以自沐浴，所謂於世尊所得清淨信樂。」"
  ],
  "結": "爾時，離車調象師難陀聞佛所說，歡喜隨喜，從座起，作禮而去。",
  "fu": {
    "摘": "彼多聞聖弟子不由他信、不由他欲、不從他聞、不取他意、不因他思，我說彼有如實正慧知見。"
  }
}