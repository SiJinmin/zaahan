{
  "ps": {
    "卷號": "30",
    "篇號": "852",
    "篇名": "阿羅漢及阿那含"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，有眾多比丘著衣持鉢入舍衛城乞食，乞食時聞難屠比丘命終、難陀比丘尼命終、善生優婆塞命終、善生優婆夷命終，乞食已還精舍，舉衣鉢洗足已詣佛所，稽首禮足，退坐一面，白佛言：「世尊！我今晨朝入舍衛城乞食，聞難屠比丘、難陀比丘尼、善生優婆塞、善生優婆夷命終，世尊！彼四人命終應生何處？」",
    "佛告諸比丘：「彼難屠比丘、難陀比丘尼諸漏已盡，無漏心解脫、慧解脫，現法自知作證：『我生已盡，梵行已立，所作已作，自知不受後有。』善生優婆塞、善生優婆夷五下分結盡，得阿那含，生於天上而般涅槃，不復還生此世。」",
    "爾時，世尊告諸比丘：「我今當為汝說法鏡經，於佛不壞淨，乃至聖戒成就，是名法鏡經。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "於佛不壞淨，乃至聖戒成就，是名法鏡經。"
  }
}