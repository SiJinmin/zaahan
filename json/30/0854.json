{
  "ps": {
    "卷號": "30",
    "篇號": "854",
    "篇名": "法性常住"
  },
  "起": "如是我聞：一時，佛住那梨迦聚落繁耆迦精舍。",
  "法": [
    "爾時，那梨迦聚落多人命終，時，有眾多比丘著衣持鉢入那梨迦聚落乞食，聞那梨迦聚落罽迦舍優婆塞命終、尼迦吒、佉楞迦羅、迦多梨沙婆、闍露、優婆闍露、梨色吒、阿梨色吒、跋陀羅、須跋陀羅、耶舍耶輸陀、耶舍欝多羅悉皆命終，聞已還精舍，舉衣鉢洗足已詣佛所，稽首佛足，退坐一面，白佛言：「世尊！我等眾多比丘晨朝入那梨迦聚落乞食，聞罽迦舍優婆塞等命終，世尊！彼等命終當生何處？」",
    "佛告諸比丘：「彼罽迦舍等已斷五下分結，得阿那含，於天上般涅槃，不復還生此世。」",
    "諸比丘白佛：「世尊！復有過二百五十優婆塞命終，復有五百優婆塞於此那梨迦聚落命終，皆五下分結盡，得阿那含，於彼天上般涅槃，不復還生此世？復有過二百五十優婆塞命終，皆三結盡，貪恚癡薄，得斯陀含，當受一生，究竟苦邊？此那梨迦聚落復有五百優婆塞於此那梨迦聚落命終，三結盡，得須陀洹，不墮惡趣法，決定正向三菩提，七有天人往生，究竟苦邊？」",
    "佛告諸比丘：「汝等隨彼命終彼命終而問者徒勞耳！非是如來所樂答者。夫生者有死，何足為奇？如來出世及不出世，法性常住，彼如來自知成等正覺，顯現演說，分別開示，所謂是事有故是事有，是事起故是事起，緣無明有行，乃至緣生有老病死、憂悲惱苦，如是苦陰集；無明滅則行滅，乃至生滅則老病死、憂悲惱苦滅，如是苦陰滅。",
    "今當為汝說法鏡經，諦聽！善思！當為汝說。何等為法鏡經？謂聖弟子於佛不壞淨、於法、僧不壞淨、聖戒成就。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "何等為法鏡經？謂聖弟子於佛不壞淨，於法、僧不壞淨，聖戒成就。"
  }
}