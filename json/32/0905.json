{
  "ps": {
    "卷號": "32",
    "篇號": "905",
    "篇名": "如來非色"
  },
  "起": "如是我聞：一時，佛住王舍城迦蘭陀竹園。",
  "法": [
    [
      "爾時，尊者摩訶迦葉、尊者舍利弗住耆闍崛山中。時，有眾多外道出家詣尊者舍利弗，與尊者面相問訊慰勞已退坐一面，語尊者舍利弗言：「云何？舍利弗！如來有後生死耶？」",
      "舍利弗言：「諸外道！世尊說言『此是無記。』」",
      "又問：「云何？舍利弗！如來無後生死耶？」",
      "舍利弗答言：「諸外道！世尊說言『此是無記。』」",
      "又問：「舍利弗！如來有後生死、無後生死耶？」",
      "舍利弗答言：「世尊說言『此是無記。』」",
      "又問舍利弗：「如來非有後生死、非無後生死耶？」",
      "舍利弗答言：「諸外道！世尊說言『此是無記。』」",
      "諸外道出家又問尊者舍利弗：「云何所問如來有後生死、無後生死、有後無後、非有後非無後，一切答言世尊說此是無記？云何為上座，如愚如癡，不善不辯，如嬰兒無自性智？」作此語已，從坐起去。"
    ],
    [
      "爾時，尊者摩訶迦葉、尊者舍利弗相去不遠，各坐樹下，晝日禪思，尊者舍利弗知諸外道出家去已，詣尊者摩訶迦葉所，共相問訊慰勞已退坐一面，以向與諸外道出家所論說事具白尊者摩訶迦葉：「尊者摩訶迦葉！何因何緣世尊不記說後有生死、後無生死、後有後無、非有非無生死耶？」",
      "尊者摩訶迦葉語舍利弗言：「若說如來後有生死者，是則為色；若說如來無後生死，是則為色；若說如來有後生死、無後生死，是則為色；若說如來非有後、非無後生死，是則為色。如來者色已盡，心善解脫，言有後生死者此則不然，無後生死、有後無後、非有後非無後生死此亦不然，如來者色已盡，心善解脫，甚深廣大，無量無數，寂滅涅槃。",
      "舍利弗！若說如來有後生死者，是則為受、為想、為行、為識、為動、為慮、為虛誑、為有為、為愛，乃至非有非無後有亦如是說，如來者愛已盡，心善解脫，是故說後有者不然，後無、後有無、後非有非無者不然，如來者愛已盡，心善解脫，甚深廣大，無量無數，寂滅涅槃。",
      "舍利弗！如是因、如是緣，故有問世尊如來若有、若無、若有無、若非有非無後生死，不可記說。」"
    ]
  ],
  "結": "時，二正士共論議已，各還本處。",
  "fu": {
    "摘": "若說如來有後生死者，是則為色、為受、為想、為行、為識、為動、為慮、為虛誑、為有為、為愛，乃至非有非無後有亦如是說。如來者，色已盡，乃至愛已盡，心善解脫，是故說後有者不然，後無、後有無、後非有非無者不然，如來者，色已盡，乃至愛已盡，心善解脫，甚深廣大，無量無數，寂滅涅槃。"
  }
}