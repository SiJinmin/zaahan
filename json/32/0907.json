{
  "ps": {
    "卷號": "32",
    "篇號": "907",
    "篇名": "當舍伎樂"
  },
  "起": "如是我聞：一時，佛住王舍城迦蘭陀竹園。",
  "法": [
    "時，有遮羅周羅那羅聚落主來詣佛所，面前問訊慰勞，問訊慰勞已退坐一面，白佛言：「瞿曇！我聞古昔歌舞戲笑耆年宿士作如是說：『若伎兒於大眾中歌舞戲笑，作種種伎令彼大眾歡樂喜笑，以是業緣，身壞命終生歡喜天。』於此，瞿曇法中所說云何？」",
    "佛告聚落主：「且止！莫問此義。」",
    "如是再三，猶請不已。",
    "佛告聚落主：「我今問汝，隨汝意答。古昔此聚落眾生不離貪欲、貪欲縛所縛，不離瞋恚、瞋恚縛所縛，不離愚癡、愚癡縛所縛，彼諸伎兒於大眾坐中種種歌舞伎樂嬉戲令彼眾人歡樂喜笑，聚落主！當其彼人歡樂喜笑者，豈不增長貪恚癡縛耶？」",
    "聚落主白佛言：「如是，瞿曇！」",
    "「聚落主！譬如有人以繩反縛，有人長夜以惡心欲令此人非義饒益，不安不樂，數數以水澆所縛繩，此人被縛豈不轉增急耶？」",
    "聚落主言：「如是，瞿曇！」",
    "佛言：「聚落主！古昔眾生亦復如是，不離貪欲、瞋恚、癡縛，緣彼嬉戲歡樂喜笑，更增其縛。」",
    "聚落主言：「實爾！瞿曇！彼諸伎兒令其眾生歡樂喜笑，轉增貪欲、瞋恚、癡縛，以是因緣身壞命終生善趣者無有是處！」",
    "佛告聚落主：「若言古昔伎兒能令大眾歡樂喜笑，以是業緣生歡喜天者，是則邪見！若邪見者應生二趣，若地獄趣、若畜生趣。」",
    "說是語時，遮羅周羅那羅聚落主悲泣流淚。",
    "爾時，世尊告聚落主：「是故我先三問不答，言聚落主：『且止！莫問此義。』」",
    "聚落主白佛言：「瞿曇！我不以瞿曇說故而悲泣也，我自念：『昔來云何為彼愚癡不辨不善諸伎兒輩所見欺誑！言大眾中作諸伎樂乃至生歡喜天。』我今定思：『云何伎兒歌舞嬉戲生歡喜天！』瞿曇！我從今日捨彼伎兒惡不善業，歸佛、歸法、歸比丘僧。」",
    "佛言：「善哉！聚落主！此真實要。」"
  ],
  "結": "爾時，遮羅周羅那羅聚落主聞佛所說，歡喜隨喜，頂禮佛足，歡喜而去。",
  "fu": {
    "摘": "彼諸伎兒令其眾生歡樂喜笑，轉增貪欲、瞋恚、癡縛，以是因緣，身壞命終生善趣者，無有是處！"
  }
}