{
  "ps": {
    "卷號": "32",
    "篇號": "914",
    "篇名": "長夜好施致大富"
  },
  "起": "如是我聞：一時，佛在摩竭提國人間遊行，與千二百五十比丘、千優婆塞、五百乞殘食人從城至城、從聚落至聚落人間遊行至那羅聚落好衣菴羅園中。",
  "法": [
    "時，有刀師氏聚落主是尼揵弟子，詣尼揵所，禮尼揵足，退坐一面。",
    "爾時，尼揵語刀師氏聚落主：「汝能共沙門瞿曇作蒺梨論令沙門瞿曇不得語不得不語耶？」",
    "聚落主言：「阿梨！我立何等論為蒺梨論令沙門瞿曇不得語不得不語？」",
    "尼揵語聚落主言：「汝往詣沙門瞿曇所，作是問：『瞿曇常願欲令諸家福利具足增長，作如是願如是說不？』若答汝言不者，汝當問言：『沙門瞿曇與凡愚夫有何等異？』若言有願有說者，當復問言：『沙門瞿曇若有如是願如是說者，今云何於飢饉世遊行人間，將諸大眾—千二百五十比丘、千優婆塞、五百乞殘食人從城至城、從村至村損費世間？如大雨雹雨已，乃是減損，非增益也，瞿曇所說殊不相應，不類不似，前後相違。』如是，聚落主！是名蒺梨論令彼沙門瞿曇不得語不得不語。」",
    "爾時，刀師氏聚落主受尼揵勸教已詣佛所，恭敬問訊，恭敬問訊已退坐一面，白佛：「瞿曇常欲願令諸家福利增長不？」",
    "佛告聚落主：「如來長夜欲令諸家福利增長，亦常作是說。」",
    "聚落主言：「若如是者，云何瞿曇於飢饉世人間乞食，將諸大眾？乃至不似不類，前後相違。」",
    "佛告聚落主：「我憶九十一劫以來，不見一人施一比丘有盡有減。",
    "聚落主！汝觀今日有人家大富—多錢財、多眷屬、多僕從，當知其家長夜好施，真實寂止，故致斯福利。",
    "聚落主！有八因緣令人損減福利不增，何等為八？王所逼、賊所劫、火所焚、水所漂、藏自消減、抵債不還、怨憎殘破、惡子費用，有是八種，為錢財難聚。聚落主！我說無常為第九句，如是，聚落主！汝捨九因九緣而言沙門瞿曇破壞他家，不捨惡言、不捨惡見，如鐵槍投水，身壞命終生地獄中。」",
    "時，刀師氏聚落主心生恐怖，身毛皆竪，白佛言：「世尊！我今悔過！如愚如癡，不善不辯，於瞿曇所不實欺誑，虛說妄語。」"
  ],
  "結": "聞佛所說，歡喜隨喜，從坐起去。",
  "fu": {
    "摘": "汝觀今日有人家大富，多錢財、多眷屬、多僕從，當知其家長夜好施，真實寂止，故致斯福利。"
  }
}