{
  "ps": {
    "卷號": "33",
    "篇號": "922",
    "篇名": "正法律四善男子"
  },
  "起": "如是我聞：一時，佛住王舍城迦蘭陀竹園，爾時，世尊告諸比丘：",
  "法": [
    [
      "世有四種良馬。",
      "有良馬駕以平乘，顧其鞭影馳駃，善能觀察御者形勢，遲速左右隨御者心，是名，比丘！世間良馬第一之德。",
      "復次，比丘！世間良馬不能顧影而自驚察，然以鞭杖觸其毛尾則能驚速察御者心，遲速左右，是名世間第二良馬。",
      "復次，比丘！若世間良馬不能顧影及觸皮毛能隨人心，而以鞭杖小侵皮肉則能驚察，隨御者心遲速左右，是名，比丘！第三良馬。",
      "復次，比丘！世間良馬不能顧其鞭影及觸皮毛小侵膚肉，乃以鐵錐刺身，徹膚傷骨，然後方驚，牽車著路，隨御者心遲速左右，是名世間第四良馬。"
    ],
    [
      "如是，於正法律有四種善男子，何等為四？",
      "謂善男子聞他聚落有男子女人疾病困苦乃至死，聞已能生恐怖、依正思惟，如彼良馬顧影則調，是名第一善男子於正法律能自調伏。",
      "復次，善男子不能聞他聚落若男若女老病死苦能生怖畏、依正思惟，見他聚落若男若女老病死苦則生怖畏、依正思惟，如彼良馬觸其毛尾能速調伏，隨御者心，是名第二善男子於正法律能自調伏。",
      "復次，善男子不能聞、見他聚落中男子女人老病死苦生怖畏心、依正思惟，然見聚落城邑有善知識及所親近老病死苦則生怖畏、依正思惟，如彼良馬觸其膚肉然後調伏，隨御者心，是名善男子於聖法律而自調伏。",
      "復次，善男子不能聞、見他聚落中男子女人及所親近老病死苦生怖畏心、依正思惟，然於自身老病死苦能生厭怖、依正思惟，如彼良馬侵肌徹骨然後乃調，隨御者心，是名第四善男子於聖法律能自調伏。"
    ]
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "善男子聞他聚落有男子、女人疾病困苦，乃至死，聞已，能生恐怖，依正思惟，如彼良馬顧影則調，是名第一善男子於正法、律能自調伏。"
  }
}