{
  "ps": {
    "卷號": "33",
    "篇號": "931",
    "篇名": "六隨念進道涅槃"
  },
  "起": "如是我聞：一時，佛住迦毘羅衛國尼拘律園中。",
  "法": [
    [
      "爾時，釋氏摩訶男來詣佛所，稽首禮足，退坐一面，白佛言：「世尊！若比丘在於學地，求所未得上昇進、安隱涅槃，世尊！彼當云何修習多修習住，於此法律得諸漏盡，無漏心解脫、慧解脫，現法自知作證：『我生已盡，梵行已立，所作已作，自知不受後有。』？」",
      "佛告摩訶男：「若比丘在於學地，求所未得上昇進道、安隱涅槃，彼於爾時當修六念，乃至進得涅槃。譬如飢人身體羸瘦，得美味食，身體肥澤，如是，比丘住在學地，求所未得上昇進道、安隱涅槃，修六隨念，乃至疾得安隱涅槃。何等六念？"
    ],
    "謂聖弟子念如來事：『如來、應、等正覺、明行足、善逝、世間解、無上士、調御丈夫、天人師、佛、世尊。』聖弟子如是念時不起貪欲纏、不起瞋恚、愚癡心，其心正直，得如來義，得如來正法，於如來正法、於如來所得隨喜心，隨喜心已歡悅，歡悅已身猗息，身猗息已覺受樂，覺受樂已其心定，心定已彼聖弟子於兇嶮眾生中無諸罣閡，入法流水，乃至涅槃。",
    "復次，聖弟子念於法事，世尊法律現法能離生死熾然，不待時節，通達現法，緣自覺知，聖弟子如是念法者不起貪欲、瞋恚、愚癡，乃至念法所熏，昇進涅槃。",
    "復次，聖弟子念於僧事，世尊弟子善向、正向、直向、誠向，行隨順法，有向須陀洹、得須陀洹、向斯陀含、得斯陀含、向阿那含、得阿那含、向阿羅漢、得阿羅漢，此是四雙八輩賢聖，是名世尊弟子僧，淨戒具足、三昧具足、智慧具足、解脫具足、解脫知見具足，所應奉迎，承事供養，為良福田。聖弟子如是念僧事時不起貪欲、瞋恚、愚癡，乃至念僧所熏，昇進涅槃。",
    "復次，聖弟子自念淨戒，不壞戒、不缺戒、不污戒、不雜戒、不他取戒、善護戒、明者稱譽戒、智者不厭戒，聖弟子如是念戒時不起貪欲、瞋恚、愚癡，乃至念戒所熏，昇進涅槃。",
    "復次，聖弟子自念施事，我得善利，於慳垢眾生中而得離慳垢處，於非家行解脫施，常自手施，樂行捨法，具足等施，聖弟子如是念施時不起貪欲、瞋恚、愚癡，乃至念施所熏，昇進涅槃。",
    "復次，聖弟子念諸天事，有四大天王、三十三天、焰摩天、兜率陀天、化樂天、他化自在天，若有正信心者於此命終，生彼諸天，我亦當行此正信，彼得淨戒、施、聞、捨、慧，於此命終生彼諸天，我今亦當行此戒、施、聞、慧，聖弟子如是念天事者不起貪欲、瞋恚、愚癡，其心正直，緣彼諸天，彼聖弟子如是直心者得深法利、得深義利、得彼諸天饒益隨喜，隨喜已生欣悅，欣悅已身猗息，身猗息已覺受樂，覺受樂已得心定，心定已彼聖弟子處兇嶮眾生中無諸罣閡，入法水流，念天所熏故，昇進涅槃。",
    "摩訶男！若比丘住於學地，欲求上昇安樂涅槃，如是多修習疾得涅槃者於正法律速盡諸漏，無漏心解脫、慧解脫，現法自知作證：『我生已盡，梵行已立，所作已作，自知不受後有。』」"
  ],
  "結": "時，釋氏摩訶男聞佛所說，歡喜隨喜，從坐起，作禮而去。",
  "fu": {
    "摘": "比丘住在學地，求所未得上昇進道、安隱涅槃，修六隨念，乃至疾得安隱涅槃。"
  }
}