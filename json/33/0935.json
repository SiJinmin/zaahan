{
  "ps": {
    "卷號": "33",
    "篇號": "935",
    "篇名": "四法成就須陀洹"
  },
  "起": "如是我聞：一時，佛住迦毘羅衛國尼拘律園中。",
  "法": [
    "爾時，釋氏名曰沙陀語釋氏摩訶男：「世尊說須陀洹成就幾種法？」",
    "摩訶男答言：「世尊說須陀洹成就四法，何等為四？謂於佛不壞淨、法、僧不壞淨、聖戒成就，是名四法成就須陀洹。」",
    "釋氏沙陀語釋氏摩訶男：「莫作是說！莫作是言『世尊說四法成就須陀洹。』然彼三法成就須陀洹，何等為三？謂於佛不壞淨、於法不壞淨、於僧不壞淨，如是三法成就須陀洹。」",
    "如是第三說，釋氏摩訶男不能令沙陀受四法，釋氏沙陀不能令摩訶男受三法，共詣佛所，稽首佛足，退坐一面，釋氏摩訶男白佛言：「世尊！釋氏沙陀來詣我所，問我言：『世尊說幾法成就須陀洹？』我即答言：『世尊說四法成就須陀洹，何等為四？謂於佛不壞淨、於法、僧不壞淨、聖戒成就，如是四法成就須陀洹。』釋氏沙陀作是言：『釋氏摩訶男！莫作是語「世尊說四法成就須陀洹。」但三法成就須陀洹，何等為三？謂於佛不壞淨、於法不壞淨、於僧不壞淨，世尊說如是三法成就須陀洹。』如是再三說，我亦不能令彼釋氏沙陀受四法，釋氏沙陀亦不能令我受三法，是故俱來詣世尊所，今問世尊，須陀洹成就幾法？」",
    "時，沙陀釋氏從坐起，為佛作禮，合掌白佛：「世尊！若有如是像類法起，一者世尊，一者比丘僧，我寧隨世尊，不隨比丘僧；或有如是像類法起，一者世尊，一者比丘尼僧、優婆塞、優婆夷、若天、若魔、若梵、若沙門、婆羅門、諸天、世人，我寧隨世尊，不隨餘眾。」",
    "爾時，世尊告釋氏摩訶男：「如摩訶男！釋氏沙陀作如是論，汝當云何？」",
    "摩訶男白佛：「世尊！彼沙陀釋氏作如是論，我知復可說，我唯言善，唯言真實。」",
    "佛告摩訶男：「是故當知，四法成就須陀洹—於佛不壞淨、於法、僧不壞淨、聖戒成就，如是受持！」"
  ],
  "結": "時，釋氏摩訶男聞佛所說，歡喜隨喜，從坐起，作禮而去。",
  "fu": {
    "摘": "四法成就須陀洹，於佛不壞淨，於法、僧不壞淨，聖戒成就。如是受持！"
  }
}