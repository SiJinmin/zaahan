{
  "ps": {
    "卷號": "33",
    "篇號": "937",
    "篇名": "五蘊無常苦非我"
  },
  "起": "如是我聞：一時，佛住毘舍離獼猴池側重閣講堂。",
  "法": [
    "時，有四十比丘住波梨耶聚落，一切皆修阿練若行、糞掃衣、乞食，學人未離欲，來詣佛所，稽首佛足，退住一面。",
    "爾時，世尊作是念：「此四十比丘住波梨耶聚落，皆修阿練若行、糞掃衣、乞食，學人未離欲，我今當為說法，令其即於此生不起諸漏，心得解脫。」",
    "爾時，世尊告波梨耶聚落四十比丘：「眾生無始生死，無明所蓋，愛繫其頸，長夜生死輪轉，不知苦之本際。諸比丘！於意云何？恒水洪流趣於大海中間恒水為多、汝等本來長夜生死輪轉破壞身體流血為多？」",
    "諸比丘白佛：「如我解世尊所說義，我等長夜輪轉生死其身破壞流血甚多，多於恒水百千萬倍。」",
    "佛告比丘：「置此恒水乃至四大海水為多、汝等長夜輪轉生死其身破壞血流為多？」",
    "諸比丘白佛：「如我解世尊所說義，我等長夜輪轉生死其身破壞流血甚多，踰四大海水也。」",
    "佛告諸比丘：「善哉！善哉！汝等長夜輪轉生死所出身血甚多無數，過於恒水及四大海，所以者何？汝於長夜曾生象中，或截耳、鼻、頭、尾、四足，其血無量，或受馬身、駝、驢、牛、犬諸禽獸類，斷截耳、鼻、頭、足四體，其血無量，汝等長夜或為賊盜，為人所害，斷截頭、足、耳、鼻、分離四體，其血無量，汝等長夜身壞命終棄於塜間，膿壞流血其數無量，或墮地獄、畜生、餓鬼，身壞命終，其流血出亦復無量。」",
    "佛告比丘：「色為是常為非常耶？」",
    "比丘白佛：「無常！世尊！」",
    "佛告比丘：「若無常者是苦耶？」",
    "比丘白佛：「是苦！世尊！」",
    "佛告比丘：「若無常、苦者，是變易法，聖弟子寧復於中見是我、異我、相在不？」",
    "比丘白佛：「不也，世尊！」",
    "受想行識亦復如是。",
    "佛告比丘：「若所有色—過去若未來若現在、若內若外、若麤若細、若好若醜、若遠若近，彼一切非我、不異我、不相在，如是如實知；受想行識亦復如是。聖弟子如是觀者於色厭離，於受想行識厭離，厭已不樂，不樂已解脫，解脫知見：『我生已盡，梵行已立，所作已作，自知不受後有。』」"
  ],
  "結": "佛說是法時，四十比丘波梨耶聚落住者不起諸漏，心得解脫。佛說此經已，諸比丘聞佛所說，歡喜奉行。",
  "fu": {
    "摘": "若所有色，過去、未來、現在，若內、若外，若麤、若細，若好、若醜，若遠、若近，彼一切非我、不異我、不相在，如是如實知；受、想、行、識亦復如是。聖弟子如是觀者，於色厭離，於受、想、行、識厭離，厭已不樂，不樂已解脫，解脫知見：『我生已盡，梵行已立，所作已作，自知不受後有。』"
  }
}