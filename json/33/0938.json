{
  "ps": {
    "卷號": "33",
    "篇號": "938",
    "篇名": "五蘊無常苦非我"
  },
  "起": "如是我聞：一時，佛住舍衛國祇樹給孤獨園。",
  "法": [
    "爾時，世尊告諸比丘：「眾生無始生死以來長夜輪轉，不知苦之本際。」",
    "佛告諸比丘：「於意云何？恒河流水乃至四大海其水為多、為汝等長夜輪轉生死流淚為多？」",
    "諸比丘白佛：「如我解世尊所說義，我等長夜輪轉生死流淚甚多，過於恒水及四大海。」",
    "佛告比丘：「善哉！善哉！汝等長夜輪轉生死流淚甚多，非彼恒水及四大海，所以者何？汝等長夜喪失父母、兄弟、姊妹、宗親、知識，喪失錢財，為之流淚甚多無量，汝等長夜棄於塜間，膿血流出，及生地獄、畜生、餓鬼。諸比丘！汝等從無始生死長夜輪轉，其身血淚甚多無量。」",
    "佛告諸比丘：「色為常耶為無常耶？」",
    "比丘白佛：「無常！世尊！」",
    "佛告比丘：「若無常者是苦耶？」",
    "比丘白佛：「是苦！世尊！」",
    "佛告比丘：「若無常、苦者，是變易法，多聞聖弟子寧於其中見我、異我、相在不？」",
    "比丘白佛：「不也，世尊！」",
    "受、想、行、識亦復如是。",
    "諸比丘！聖弟子如是知、如是見，乃至於色解脫，於受想行識解脫，解脫生老病死、憂悲惱苦。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "若無常、苦者，是變易法，多聞聖弟子寧於其中見我、異我、相在不？"
  }
}