{
  "ps": {
    "卷號": "34",
    "篇號": "961",
    "篇名": "無益於彼則不言"
  },
  "起": "如是我聞：一時，佛住王舍城迦蘭陀竹園。",
  "法": [
    "時，有婆蹉種出家來詣佛所，合掌問訊，問訊已退坐一面，白佛言：「云何？瞿曇！為有我耶？」",
    "爾時，世尊默然不答。",
    "如是再三，爾時世尊亦再三不答。",
    "爾時，婆蹉種出家作是念：「我已三問沙門瞿曇，而不見答，但當還去。」",
    "時，尊者阿難住於佛後執扇扇佛，爾時，阿難白佛言：「世尊！彼婆蹉種出家三問，世尊何故不答？豈不增彼婆蹉種出家惡邪見，言沙門不能答其所問？」",
    "佛告阿難：「我若答言有我，則增彼先來邪見；若答言無我，彼先癡惑豈不更增癡惑？言先有我從今斷滅，若先來有我則是常見，於今斷滅則是斷見，如來離於二邊，處中說法，所謂是事有故是事有，是事起故是事生，謂緣無明行，乃至生老病死憂悲惱苦滅。」"
  ],
  "結": "佛說此經已，尊者阿難聞佛所說，歡喜奉行。",
  "fu": {
    "摘": "我若答言有我，則增彼先來邪見；若答言無我，彼先癡惑豈不更增癡惑？言先有我從今斷滅，若先來有我則是常見，於今斷滅則是斷見，如來離於二邊，處中說法，所謂是事有故是事有，是事起故是事生，謂緣無明行，乃至生、老、病、死、憂、悲、惱、苦滅。"
  }
}