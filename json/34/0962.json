{
  "ps": {
    "卷號": "34",
    "篇號": "962",
    "篇名": "五蘊斷知不復起"
  },
  "起": "如是我聞：一時，佛住王舍城迦蘭陀竹園。",
  "法": [
    "爾時，婆蹉種出家來詣佛所，與世尊面相問訊，問訊已退坐一面，白佛言：「瞿曇！云何瞿曇作如是見如是說『世間常，此是真實，餘則虛妄。』耶？」",
    "佛告婆蹉種出家：「我不作如是見如是說『世間常，是則真實，餘則虛妄。』」",
    "「云何瞿曇作如是見如是說『世間無常、常無常、非常非無常，有邊、無邊、邊無邊、非邊非無邊，命即是身、命異身異，如來有後死、無後死、有無後死、非有非無後死。』？」",
    "佛告婆蹉種出家：「我不作如是見如是說，乃至非有非無後死。」",
    "爾時，婆蹉種出家白佛言：「瞿曇！於此見見何等過患而於此諸見一切不說？」",
    "佛告婆蹉種出家：「若作是見『世間常，此則真實，餘則虛妄。』者，此是倒見、此是觀察見、此是動搖見、此是垢污見、此是結見，是苦、是閡、是惱、是熱，見結所繫愚癡無聞凡夫，於未來世生老病死憂悲惱苦生。婆蹉種出家！若作是見『世間無常、常無常、非常非無常，有邊、無邊、邊無邊、非有邊非無邊，是命是身、命異身異，如來有後死、無後死、有無後死、非有非無後死。』，此是倒見，乃至憂悲惱苦生。」",
    "婆蹉種出家白佛：「瞿曇！何所見？」",
    "佛告婆蹉種出家：「如來所見已畢，婆蹉種出家！然如來見，謂見此苦聖諦、此苦集聖諦、此苦滅聖諦、此苦滅道跡聖諦，作如是知如是見已，於一切見、一切受、一切生、一切我、我所見、我慢繫著使斷滅、寂靜、清涼、真實，如是等解脫，比丘生者不然，不生亦不然。」",
    "婆蹉白佛：「瞿曇！何故說言生者不然？」",
    "佛告婆蹉：「我今問汝，隨意答我。婆蹉！猶如有人於汝前然火，汝見火然不？即於汝前火滅，汝見火滅不？」",
    "婆蹉白佛：「如是，瞿曇！」",
    "佛告婆蹉：「若有人問汝：『向者火然，今在何處？為東方去耶？西方南方北方去耶？』如是問者，汝云何說？」",
    "婆蹉白佛：「瞿曇！若有來作如是問者，我當作如是答：『若有於我前然火，薪草因緣故然，若不增薪，火則永滅，不復更起，東方南方西方北方去者，是則不然。』」",
    "佛告婆蹉：「我亦如是說，色已斷已知，受想行識已斷已知，斷其根本，如截多羅樹頭，無復生分，於未來世永不復起，若至東方南西北方，是則不然，甚深廣大，無量無數永滅。」",
    "婆蹉白佛：「我當說譬。」",
    "佛告婆蹉：「為知是時。」",
    "婆蹉白佛：「瞿曇！譬如近城邑聚落有好淨地生堅固林，有一大堅固樹，其生已來經數千歲，日夜既久，枝葉零落，皮膚枯朽，唯幹獨立，如是，瞿曇！如來法律離諸枝條柯葉，唯空幹堅固獨立。」"
  ],
  "結": "爾時，婆蹉出家聞佛所說，歡喜隨喜，從坐起去。",
  "fu": {
    "摘": "色已斷已知，受想行識已斷已知，斷其根本，如截多羅樹頭，無復生分，於未來世永不復起，若至東方南西北方，是則不然，甚深廣大，無量無數永滅。"
  }
}