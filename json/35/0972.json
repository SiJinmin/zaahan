{
  "ps": {
    "卷號": "35",
    "篇號": "972",
    "篇名": "三種婆羅門真實"
  },
  "起": "如是我聞：一時，佛住王舍城迦蘭陀竹園。",
  "法": [
    "時，有眾多婆羅門出家住須摩竭陀池側，集聚一處，作如是論：「如是婆羅門真諦，如是婆羅門真諦。」",
    "爾時世尊知彼眾多婆羅門出家心念，往到須摩竭陀池側，時，眾多婆羅門出家遙見佛來，即為佛敷床座，請佛就坐。",
    "佛即就坐，告諸婆羅門出家：「汝等於此須摩竭陀池側眾共集聚，何所論說？」",
    "婆羅門出家白佛言：「瞿曇！我等眾多婆羅門出家集於此坐，作如是論：『如是婆羅門真諦，如是婆羅門真諦。』」",
    "佛告婆羅門出家：「有三種婆羅門真實，我自覺悟，成等正覺，而復為人演說。",
    "汝婆羅門出家作如是說：『不害一切眾生。』是婆羅門真諦，非為虛妄，彼於彼言我勝、言相似、言我卑，若於彼真諦不繫著，於一切世間作慈心色像，是名第一婆羅門真諦，我自覺悟，成等正覺，為人演說。",
    "復次，婆羅門作如是說：『所有集法皆是滅法。』此是真諦，非為虛妄，乃至於彼真諦不計著，於一切世間觀察生滅，是名第二婆羅門真諦。",
    "復次，婆羅門作如是說：『無我處所及事，都無所有。』無我處所及事，都無所有，此則真諦，非為虛妄，如前說乃至於彼無所繫著，一切世間無我像類，是名第三婆羅門真諦，我自覺悟，成等正覺，而為人說。」",
    "爾時，眾多婆羅門出家默然住。"
  ],
  "結": "時世尊作是念：「今映彼愚癡，殺彼惡者，今此眾中無一能自思量欲造因緣於沙門瞿曇法中修行梵行。」如是知已，從坐起而去。",
  "fu": {
    "摘": "汝婆羅門出家作如是說：『不害一切眾生。』是婆羅門真諦，非為虛妄，彼於彼言我勝、言相似、言我卑，若於彼真諦不繫著，於一切世間作慈心色像，是名第一婆羅門真諦，我自覺悟，成等正覺，為人演說。"
  }
}