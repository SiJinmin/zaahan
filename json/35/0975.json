{
  "ps": {
    "卷號": "35",
    "篇號": "975",
    "篇名": "比丘方便所應"
  },
  "起": "如是我聞：一時，佛住舍衛國祇樹給孤獨園。",
  "法": [
    "爾時，補縷低迦外道出家來詣佛所，與世尊面相問訊慰勞已退坐一面，白佛言：「瞿曇！先日眾多種種異道出家沙門婆羅門集於未曾有講堂，作如是論議：『沙門瞿曇智慧猶如空舍，不能於大眾中建立論議，此應此不應，此合此不合，譬如盲牛偏行邊畔，不入中田，沙門瞿曇亦復如是，無應不應，無合不合。』」",
    "佛告補縷低迦：「此諸外道論議，說應不應、合不合，於聖法律如小兒戲，譬如士夫年八九十，髮白齒落，作小兒戲，團治泥土，作象作馬，種種形類，眾人皆言：『此老小兒。』如是，火種！種種諸論，謂應不應、合不合，於聖法律如小兒戲，然於彼中無有比丘方便所應。」",
    "補縷低迦白佛：「瞿曇！於何處有比丘方便所應？」",
    "佛告外道：「不清淨者令其清淨，是名比丘方便所應；不調令調，是名比丘方便所應；諸不定者令得正受，是名比丘方便所應；不解脫者令得解脫，是名比丘方便所應；不斷令斷、不知令知、不修令修、不得令得，是名比丘方便所應。",
    "云何不淨令淨？謂戒不淨者令其清淨。",
    "云何不調伏令其調伏？謂眼根耳鼻舌身意根不調伏，令其調伏，是名不調伏者令其調伏。",
    "云何不定令其正受？謂心不正定，令得正受。",
    "云何不解脫者令得解脫？謂心不解脫貪欲、恚、癡，令得解脫。",
    "云何不斷令斷？謂無明、有愛，不斷令斷。",
    "云何不知令知？謂其名色，不知令知。",
    "云何不修令修？謂止觀，不修令修。",
    "云何不得令得？謂般涅槃，不得令得。",
    "是名比丘方便所應。」",
    "補縷低迦白佛言：「瞿曇！是義比丘方便所應，是堅固比丘方便所應，所謂盡諸有漏。」"
  ],
  "結": "時，補縷低迦外道出家聞佛所說，歡喜隨喜，從坐起而去。",
  "fu": {
    "摘": "於何處有比丘方便所應？不清淨者令其清淨，是名比丘方便所應；不調令調，是名比丘方便所應；諸不定者令得正受，是名比丘方便所應；不解脫者令得解脫，是名比丘方便所應；不斷令斷、不知令知、不修令修、不得令得，是名比丘方便所應。"
  }
}