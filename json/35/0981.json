{
  "ps": {
    "卷號": "35",
    "篇號": "981",
    "篇名": "恐懼時念如來"
  },
  "起": "如是我聞：一時，佛住舍衛國祇樹給孤獨園，爾時，世尊告諸比丘：",
  "法": [
    "若比丘住於空閑、樹下、空舍，有時恐怖、心驚毛竪者，當念如來事及法事、僧事，如前廣說，念如來事、法事、僧事之時，恐怖即除。",
    "諸比丘！過去世時，釋提桓因與阿修羅共戰，爾時，帝釋語諸三十三天言：『諸仁者！諸天、阿修羅共鬪戰時，若生恐怖、心驚毛竪者，汝當念我伏敵之幢，念彼幢時恐怖即除。』如是，比丘！若於空閑、樹下、空舍而生恐怖、心驚毛竪者，當念如來：『如來、應、等正覺乃至佛、世尊。』彼當念時，恐怖即除，所以者何？彼天帝釋懷貪恚癡，於生老病死憂悲惱苦不得解脫，有恐怖、畏懼、逃竄、避難而猶告諸三十三天令念我摧伏敵幢，況復如來、應、等正覺乃至佛、世尊——離貪恚癡，解脫生老病死、憂悲惱苦，無諸恐怖、畏懼、逃避，而不能令其念如來者除諸恐怖？！"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "若比丘住於空閑、樹下、空舍，有時恐怖、心驚毛竪者，當念如來事及法事、僧事，如前廣說，念如來事、法事、僧事之時，恐怖即除。"
  }
}