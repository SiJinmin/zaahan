{
  "ps": {
    "卷號": "35",
    "篇號": "988",
    "篇名": "如實知已觀無常"
  },
  "起": "如是我聞：一時，佛住王舍城迦蘭陀竹園。",
  "法": [
    "爾時，釋提桓因形色絕妙，於後夜時來詣佛所，稽首佛足，退住一面，天身威力，光明遍照迦蘭陀竹園。時，釋提桓因白佛言：「世尊！世尊曾於隔界山石窟中說言：『若有沙門、婆羅門無上愛盡解脫、心善解脫，彼邊際、究竟邊際、離垢邊際、梵行畢竟。』云何為比丘邊際、究竟邊際、離垢邊際、梵行畢竟？」",
    "佛告天帝釋：「謂比丘若所有受覺—若苦、若樂、若不苦不樂，彼諸受集、受滅、受味、受患、受出如實知，如實知已觀察彼受無常、觀生滅、觀離欲、觀滅盡、觀捨，如是觀察已則邊際、究竟邊際、離垢邊際、梵行畢竟。拘尸迦！是名比丘於正法律邊際、究竟邊際、離垢邊際、梵行畢竟。」"
  ],
  "結": "乃至天帝釋聞佛所說，歡喜隨喜，作禮而去。",
  "fu": {
    "摘": "若所有受覺—若苦、若樂、若不苦不樂，彼諸受集、受滅、受味、受患、受出如實知，如實知已觀察彼受無常、觀生滅、觀離欲、觀滅盡、觀捨，如是觀察已則邊際、究竟邊際、離垢邊際、梵行畢竟。"
  }
}