{
  "ps": {
    "卷號": "36",
    "篇號": "1008",
    "篇名": "三明為最上"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，有一天子容色絕妙，於後夜時來詣佛所，稽首佛足，退坐一面，身諸光明遍照祇樹給孤獨園，時，彼天子而說偈言：「從地起眾生，何者為最勝？於空墮落者，復以何勝上？凡所祈請處，何者最第一？於諸言語中，何者為上辯？」",
    "時，有一天子本為田家子，今得生天上，以本習故，即便說偈答彼天子：「五穀從地生，是則為最勝；種子於空中，落地為最勝；絳牛資養人，是則依中勝；愛子有所說，是則言中勝。」",
    "彼發問天子語答者言：「我不問汝，何故多言輕躁妄說！我自說偈問世尊言：『從地起眾生，何者為最勝？於空墮地者，復以何為勝？凡所祈請處，何者為最勝？於諸言語中，何者為上辯？』」",
    "爾時，世尊說偈答言：「從下踊出者，三明為最上；從空流下者，三明亦第一；賢聖弟子僧，是師依之上；如來之所說，諸說之最辯。」",
    "時，彼天子復說偈言：「世間幾法起？幾法相順可？世幾法取愛？世幾法損減？」",
    "爾時，世尊說偈答言：「世六法等起，世六法順可，世六法取愛，世六法損減。」",
    "時，彼天子復說偈言：「久見婆羅門，逮得般涅槃，一切怖已過，永超世恩愛。」"
  ],
  "結": "時，彼天子聞佛所說，歡喜隨喜，稽首佛足，即沒不現。",
  "fu": {
    "摘": "從下踊出者，三明為最上；從空流下者，三明亦第一；賢聖弟子僧，是師依之上；如來之所說，諸說之最辯。"
  }
}