{
  "ps": {
    "卷號": "37",
    "篇號": "1040",
    "篇名": "賢聖法律捨行"
  },
  "起": "如是我聞：一時，佛住王舍城金師精舍。",
  "法": [
    "時，有異婆羅門於十五日洗頭已受齋法，被新長髮白疊毛，手執生草，來詣佛所，與世尊面相問訊慰勞已退坐一面。",
    "爾時，佛告婆羅門：「汝洗頭被新長髮白疊毛，是誰家法？」",
    "婆羅門白佛：「瞿曇！是學捨法。」",
    "佛告婆羅門：「云何婆羅門捨法？」",
    "婆羅門白佛言：「瞿曇！如是，十五日洗頭，受持法齋，著新淨長髮白疊毛，手執生草，隨力所能，布施作福，瞿曇！是名婆羅門修行捨行。」",
    "佛告婆羅門：「賢聖法律所行捨行異於此也。」",
    "婆羅門白佛：「瞿曇！云何為賢聖法律所行捨行？」",
    "佛告婆羅門：「謂離殺生，不樂殺生，如前清淨分廣說，依於不殺，捨離殺生，乃至如前清淨分廣說；",
    "離偷盜，不樂於盜，依於不盜，捨不與取；",
    "離諸邪婬，不樂邪婬，依於不婬，捨非梵行；",
    "離於妄語，不樂妄語，依不妄語，捨不實言；",
    "離諸兩舌，不樂兩舌，依不兩舌，捨別離行；",
    "離於惡口，不樂惡口，依不惡口，捨於麁言；",
    "離諸綺語，不樂綺語，依不綺語，捨無義言；",
    "斷除貪欲，遠離苦貪，依無貪心，捨於愛著；",
    "斷除瞋恚，不生忿恨，依於無恚，捨彼瞋恨；",
    "修習正見，不起顛倒，依於正見，捨彼邪見。",
    "婆羅門！是名賢聖法律所行捨行。」",
    "婆羅門白佛：「善哉！瞿曇賢聖法律所行捨行。」"
  ],
  "結": "時，婆羅門聞佛所說，歡喜隨喜，從坐起去。",
  "fu": {
    "摘": "云何為賢聖法律所行捨行？依於不殺，捨離殺生；依於不盜，捨不與取；依於不婬，捨非梵行；依不妄語，捨不實言；依不兩舌，捨別離行；依不惡口，捨於麁言；依不綺語，捨無義言；依無貪心，捨於愛著；依於無恚，捨彼瞋恨；依於正見，捨彼邪見。"
  }
}