{
  "ps": {
    "卷號": "37",
    "篇號": "1042",
    "篇名": "持戒離欲願必得"
  },
  "起": "如是我聞：一時，佛在拘薩羅國人間遊行，住鞞羅磨聚落北身恕林中。",
  "法": [
    "鞞羅聚落婆羅門長者聞世尊住聚落北身恕林中，聞已共相招集往詣佛所，稽首佛足，退坐一面，白佛言：「世尊！何因何緣有眾生身壞命終生地獄中？」",
    "佛告諸婆羅門長者：「行非法行、行危嶮行因緣故，身壞命終生地獄中。」",
    "諸婆羅門長者白佛：「行何等非法行、危嶮行身壞命終生地獄中？」",
    "佛告婆羅門長者：「殺生乃至邪見，具足十不善業因緣故，婆羅門！是非法行、危嶮行身壞命終生地獄中。」",
    "婆羅門白佛：「何因緣諸眾生身壞命終得生天上？」",
    "佛告婆羅門長者：「行法行、行正行，以是因緣故身壞命終得生天上。」",
    "復問：「世尊！行何等法行、何等正行身壞命終得生天上？」",
    "佛告婆羅門長者：「謂離殺生乃至正見，十善業跡因緣故身壞命終得生天上。",
    "婆羅門長者！若有行此法行、行此正行者，欲求剎利大性家、婆羅門大性家、居士大性家，悉得往生，所以者何？以法行、正行因緣故。",
    "若復欲求生四王、三十三天乃至他化自在天，悉得往生，所以者何？以法行、正行故，行淨戒者，其心所願，悉自然得。",
    "若復如是法行、正行者，欲求生梵天亦得往生，所以者何？以行正行、法行故，持戒清淨，心離愛欲，所願必得。",
    "若復欲求往生光音、遍淨乃至阿伽尼吒亦復如是，所以者何？以彼持戒清淨、心離欲故。",
    "若復欲求離欲、惡不善法，有覺有觀，乃至第四禪具足住，悉得成就，所以者何？以彼法行、正行故，持戒清淨，心離愛欲，所願必得。",
    "欲求慈、悲、喜、捨、空入處、識入處、無所有入處、非想非非想入處皆悉得，所以者何？以法行、正行故，持戒清淨，心離愛欲，所願必得。",
    "欲求斷三結，得須陀洹、斯陀含、阿那含果、無量神通—天耳、他心智、宿命智、生死智、漏盡智，皆悉得，所以者何？以法行、正行故，持戒、離欲，所願必得。」"
  ],
  "結": "時，婆羅門長者聞佛所說，歡喜隨喜，作禮而去。",
  "fu": {
    "摘": "欲求斷三結，得須陀洹、斯陀含、阿那含果、無量神通—天耳、他心智、宿命智、生死智、漏盡智，皆悉得，所以者何？以法行、正行故，持戒、離欲，所願必得。"
  }
}