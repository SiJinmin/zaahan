{
  "ps": {
    "卷號": "38",
    "篇號": "1064",
    "篇名": "士以貪自喪"
  },
  "起": "如是我聞：一時，佛住王舍城迦蘭陀竹園。",
  "法": [
    "爾時，提婆達多有利養起，摩竭陀王阿闍世毘提希子日日侍從五百乘車來詣提婆達多所，日日持五百釜食供養提婆達多，提婆達多將五百人別眾受其供養。時，有眾多比丘晨朝著衣持鉢入王舍城乞食，聞提婆達多有如是利養起乃至五百人別眾受其供養，乞食已還精舍，舉衣鉢洗足畢往詣佛所，稽首佛足，退坐一面，白佛言：「世尊！我等晨朝著衣持鉢入王舍城乞食，聞提婆達多有如是利養起乃至五百人別眾受其供養。」",
    "佛告諸比丘：「汝等莫稱是提婆達多所得利養，所以者何？彼提婆達多別受利養，今則自壞，他世亦壞，譬如芭蕉、竹、蘆，生果即死，來年亦壞，提婆達多亦復如是，受其利養，今世則壞，他世亦壞，譬如駏驉受胎必死，提婆達多亦復如是，受諸利養，今世亦壞，他世亦壞，彼愚癡提婆達多隨幾時受其利養，當得長夜不饒益苦，是故，諸比丘！當如是學：『我設有利養起，莫生染著。』」",
    "爾時，世尊即說偈言：「芭蕉生果死，竹蘆實亦然，駏驉坐妊死，士以貪自喪。常行非義行，多知不免愚，善法日損減，莖枯根亦傷。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "芭蕉生果死，竹蘆實亦然，駏驉坐妊死，士以貪自喪。常行非義行，多知不免愚，善法日損減，莖枯根亦傷。"
  }
}