{
  "ps": {
    "卷號": "38",
    "篇號": "1067",
    "篇名": "不顧五欲"
  },
  "起": "如是我聞：一時，佛住舍衛國祇樹給孤獨園。",
  "法": [
    "爾時，尊者難陀是佛姨母子，好著好衣、染色，擣治光澤，執持好鉢，好作嬉戲調笑而行，時，有眾多比丘來詣佛所，稽首佛足，退坐一面，白佛言：「世尊！尊者難陀是佛姨母子，好著好衣，擣治光澤，執持好鉢，好作嬉戲調笑而行。」",
    "爾時，世尊告一比丘：「汝往詣難陀比丘所，語言：『難陀！大師語汝。』」",
    "時，彼比丘受世尊教，往語難陀言：「世尊語汝。」",
    "難陀聞已，即詣佛所，稽首佛足，退住一面。",
    "佛告難陀：「汝實好著好衣，擣治光澤，好作嬉戲調笑而行不？」",
    "難陀白佛：「實爾，世尊！」",
    "佛告難陀：「汝佛姨母子，貴姓出家，不應著好衣服，擣令光澤，執持好鉢，好作嬉戲調笑而行，汝應作是念：『我是佛姨母子，貴姓出家，應作阿練若，乞食，著糞掃衣，常應讚歎著糞掃衣，常處山澤，不顧五欲。』」",
    "爾時，難陀受佛教已，修阿蘭若行，乞食，著糞掃衣，亦常讚歎著糞掃衣者，樂處山澤，不顧愛欲。",
    "爾時，世尊即說偈言：「難陀何見汝，修習阿蘭若，家家行乞食，身著糞掃衣，樂處於山澤，不顧於五欲。」"
  ],
  "結": "佛說此經已，尊者難陀聞佛所說，歡喜奉行。",
  "fu": {
    "摘": "汝應作是念：『我是佛姨母子，貴姓出家，應作阿練若，乞食，著糞掃衣，常應讚歎著糞掃衣，常處山澤，不顧五欲。』"
  }
}