{
  "ps": {
    "卷號": "38",
    "篇號": "1068",
    "篇名": "離瞋慢修軟下心"
  },
  "起": "如是我聞：一時，佛住舍衛國祇樹給孤獨園。",
  "法": [
    "爾時，尊者低沙自念：「我是世尊姑子兄弟，故不修恭敬。」無所顧錄，亦不畏懼，不堪諫止。時，有眾多比丘往詣佛所，稽首佛足，退坐一面，白佛言：「世尊！尊者低沙自念是世尊姑子兄弟，故不修恭敬，無所顧錄，亦不畏懼，不堪諫止。」",
    "爾時，世尊告一比丘：「汝往詣低沙比丘所，語言：『低沙！大師語汝！』」時，彼比丘受世尊教，往語低沙比丘言：「世尊語汝！」低沙比丘即詣佛所，稽首佛足，退住一面。",
    "佛告低沙：「汝實作是念：『我是世尊姑子兄弟，不修恭敬。』無所顧錄，亦不畏懼，不堪忍諫不？」低沙白佛：「實爾，世尊！」",
    "佛告低沙：「汝不應爾！汝應念言：『我是世尊姑子兄弟，故應修恭敬畏懼，堪忍諫止。』」",
    "爾時，世尊即說偈言：「善哉汝低沙，離瞋恚為善，莫生瞋恚心，瞋恚者非善，若能離瞋慢，修行軟下心，然後於我所，修行於梵行。」"
  ],
  "結": "佛說此經已，低沙比丘聞佛所說，歡喜隨喜，作禮而去。",
  "fu": {
    "摘": "離瞋恚為善，莫生瞋恚心，瞋恚者非善，若能離瞋慢，修行軟下心，然後於我所，修行於梵行。"
  }
}