{
  "ps": {
    "卷號": "38",
    "篇號": "1072",
    "篇名": "不染亦無憂"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，有尊者僧迦藍於拘薩羅人間遊行至舍衛國祇樹給孤獨園，彼僧迦藍比丘有本二在舍衛國中，聞僧迦藍比丘於拘薩羅人間遊行至舍衛國祇樹給孤獨園，聞已著好衣服、莊嚴華瓔，抱其兒來詣祇洹至僧迦藍比丘房前。",
    "爾時，尊者僧迦藍出房露地經行，時，彼本二來到其前作是言：「此兒幼小，汝捨出家，誰當養活？」",
    "時，僧迦藍比丘不共語，如是再三亦不共語，時，彼本二作如是言：「我再三告，不與我語，不見顧視，我今置兒。」著經行道頭而去，言：「沙門！此是汝子，汝自養活，我今捨去。」",
    "尊者僧迦藍亦不顧視其子，彼本二復言：「是沙門今於此兒都不顧視，彼必得仙人難得之處，善哉！沙門必得解脫。」情願不遂，抱子而去。",
    "爾時，世尊入晝正受，以天耳過人之耳聞尊者僧迦藍本二所說，即說偈言：「來者不歡喜，去亦不憂慼，於世間和合，解脫不染著，我說彼比丘，為真婆羅門。來者不歡喜，去亦不憂慼，不染亦無憂，二心俱寂靜，我說是比丘，是真婆羅門。」"
  ],
  "結": "佛說此經已，尊者僧迦藍聞佛所說，歡喜隨喜，作禮而去。",
  "fu": {
    "摘": "來者不歡喜，去亦不憂慼，於世間和合，解脫不染著，我說彼比丘，為真婆羅門。來者不歡喜，去亦不憂慼，不染亦無憂，二心俱寂靜，我說是比丘，是真婆羅門。"
  }
}