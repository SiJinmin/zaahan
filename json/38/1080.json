{
  "ps": {
    "卷號": "38",
    "篇號": "1080",
    "篇名": "當斂心攝持諸根"
  },
  "起": "如是我聞：一時，佛住波羅奈國仙人住處鹿野苑中。",
  "法": [
    "爾時，世尊晨朝著衣持鉢入波羅奈城乞食，時，有異比丘以不住心—其心惑亂，不攝諸根—晨朝著衣持鉢入波羅奈城乞食，是比丘遙見世尊，見已攝持諸根，端視而行。",
    "世尊見是比丘攝持諸根，端視而行，見已入城，乞食畢還精舍，舉衣鉢洗足已入室坐禪，晡時從禪覺，入僧中，敷坐具於大眾前坐，告諸比丘：「我今晨朝著衣持鉢入波羅奈城乞食，見有比丘以不住心、惑亂心、諸根放散亦持衣鉢入城乞食，彼遙見我即自斂攝竟，為是誰？」",
    "時，彼比丘從座起，整衣服，到於佛前，偏袒右肩，合掌白佛：「世尊！我於晨朝入城乞食，其心惑亂，不攝諸根行，遙見世尊即自斂心，攝持諸根。」",
    "佛告比丘：「善哉！善哉！汝見我已能自斂心，攝持諸根，比丘！是法應當如是，若見比丘亦應自攝持，若復見比丘尼、優婆塞、優婆夷亦當如是攝持諸根，當得長夜以義饒益，安隱快樂。」",
    "爾時，眾中復有異比丘說偈歎曰：「以其心迷亂，不專繫念住，晨朝持衣鉢，入城邑乞食，中路見大師，威德容儀備，欣悅生慚愧，即攝持諸根。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "自斂心，攝持諸根，應當如是，如是攝持諸根，當得長夜以義饒益，安隱快樂。"
  }
}