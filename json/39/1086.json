{
  "ps": {
    "卷號": "39",
    "篇號": "1086",
    "篇名": "於六根愛欲永離"
  },
  "起": "如是我聞：一時，佛住王舍城迦蘭陀竹園。",
  "法": [
    "爾時，世尊夜起經行，至於後夜，洗足入室，斂身正坐，專心繫念。時，魔波旬作是念：「今沙門瞿曇於王舍城迦蘭陀竹園夜起經行，於後夜時洗足入室，正身端坐，繫念禪思，我今當往為作嬈亂。」即化作年少住於佛前而說偈言：「我心於空中，執長繩羂下，政欲縛沙門，不令汝得脫。」",
    "爾時，世尊作是念：「惡魔波旬欲作嬈亂。」即說偈言：「我說於世間，五欲意第六，於彼永已離，一切苦已斷，我已離彼欲，心意識亦滅。波旬我知汝，速於此滅去。」"
  ],
  "結": "時，魔波旬作是念：「沙門已知我心。」慚愧憂慼，即沒不現。",
  "fu": {
    "摘": "我說於世間，五欲意第六，於彼永已離，一切苦已斷，我已離彼欲，心意識亦滅。"
  }
}