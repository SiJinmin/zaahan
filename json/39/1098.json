{
  "ps": {
    "卷號": "39",
    "篇號": "1098",
    "篇名": "金石同一觀"
  },
  "起": "如是我聞：一時，佛住釋氏石主釋氏聚落。",
  "法": [
    "爾時，世尊獨一靜處禪思思惟，作是念：「頗有作王能得不殺、不教人殺、一向行法、不行非法耶？」時，魔波旬作是念：「今沙門瞿曇住石主釋氏聚落，獨一禪思作是念：『頗有作王不殺生、不教人殺、一向行法、不行非法耶？』我今當往為其說法。」化作年少往住佛前作是言：「如是，世尊！如是，善逝！可得作王不殺生、不教人殺、一向行法、不行非法。世尊！今可作王，善逝！今可作王，必得如意。」",
    "爾時世尊作是念：「惡魔波旬欲作嬈亂。」而告魔言：「汝魔波旬何故作是言『作王！世尊！作王！善逝！可得如意！』？」",
    "魔白佛言：「我面從佛聞作是說：『若四如意足修習多修習已，欲令雪山王變為真金，即作不異。』世尊今有四如意足，修習多修習，令雪山王變為真金如意不異，是故我白世尊：『作王！世尊！作王！善逝！可得如意！』」",
    "佛告波旬：「我都無心欲作國王，云何當作？我亦無心欲令雪山王變為真金，何由而變？」爾時世尊即說偈言：「正使有真金，如雪山王者，一人得此金，亦復不知足，是故智慧者，金石同一觀。」"
  ],
  "結": "時，魔波旬作是念：「沙門瞿曇已知我心。」內懷憂慼，即沒不現。",
  "fu": {
    "摘": "正使有真金，如雪山王者，一人得此金，亦復不知足，是故智慧者，金石同一觀。"
  }
}