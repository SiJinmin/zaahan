{
  "ps": {
    "卷號": "39",
    "篇號": "1103",
    "篇名": "愛念六塵是惡貪"
  },
  "起": "如是我聞：一時，佛住王舍城多眾踐蹈曠野中，與六百比丘眾俱，為諸比丘說六觸入處集、六觸集、六觸滅。",
  "法": [
    "時，魔波旬作是念：「今沙門瞿曇住王舍城多眾踐蹈曠野，為六百比丘說六觸入處是集法、是滅法，我今當往為作留難。」化作壯士，大身勇盛，力能動地，來詣佛所。",
    "彼諸比丘遙見壯士身大勇盛，見生怖畏，身毛皆竪，共相謂言：「彼為何等？形狀可畏！」",
    "爾時世尊告諸比丘：「此是惡魔，欲作嬈亂。」爾時，世尊即說偈言：「色聲香味觸，及第六諸法，愛念適可意，世間唯有此，此是最惡貪，能繫著凡夫，超越斯等者，是佛聖弟子，度於魔境界，如日無雲翳。」"
  ],
  "結": "時，魔波旬作是念：「沙門瞿曇已知我心。」內懷憂慼，即沒不現。",
  "fu": {
    "摘": "色聲香味觸，及第六諸法，愛念適可意，世間唯有此，此是最惡貪，能繫著凡夫，超越斯等者，是佛聖弟子，度於魔境界，如日無雲翳。"
  }
}