{
  "ps": {
    "卷號": "40",
    "篇號": "1114",
    "篇名": "當勤精進"
  },
  "起": "如是我聞：一時，佛住舍衛國祇樹給孤獨園，爾時，世尊告諸比丘：",
  "法": [
    "過去世時，阿修羅王興四種兵—象兵、馬兵、車兵、步兵，時，三十三天欲共鬪戰，時，天帝釋聞阿修羅王興四種兵—象兵、馬兵、車兵、步兵，來欲共戰，聞已即告宿毘梨天子言：『阿公知不？阿修羅興四種兵—象兵、馬兵、車兵、步兵，欲與三十三天共戰，阿公可勅三十三天興四種兵—象兵、馬兵、車兵、步兵，與彼阿修羅共戰。』爾時，宿毘梨天子受帝釋教，還自天宮，慢緩寬縱，不勤方便。",
    "阿修羅眾已出在道路，帝釋聞已復告宿毘梨天子：『阿公！阿修羅軍已在道路，阿公可速告令起四種兵與阿修羅戰。』宿毘梨天子受帝釋教已即復還宮，懈怠寬縱。",
    "時，阿修羅王軍已垂至，釋提桓因聞阿修羅軍已在近路，復告宿毘梨天子：『阿公知不？阿修羅軍已在近路，阿公！速告諸天起四種兵。』",
    "時，宿毘梨天子即說偈言：『若有不起處，無為安隱樂，得如是處者，無作亦無憂，當與我是處，令我得安隱。』",
    "爾時，帝釋說偈答言：『若有不起處，無為安隱樂，若得是處者，無作亦無憂，汝得是處者，亦應將我去。』",
    "宿毘梨天子復說偈言：『若處無方便，不起安隱樂，若得彼處者，無作亦無憂，當與我是處，令我得安隱。』",
    "時，天帝釋復說偈答言：『若處無方便，不起安隱樂，若人得是處，無作亦無憂，汝得是處者，亦應將我去。』",
    "宿毘梨天子復說偈言：『若處不放逸，不起安隱樂，若人得是處，無作亦無憂，當與我是處，令得安隱樂。』",
    "時，天帝釋復說偈言：『若處不放逸，不起安隱樂，若人得是處，無作亦無憂，汝得是處者，亦應將我去。』",
    "宿毘梨復說偈言：『懶惰無所起，不知作已作，行欲悉皆會，當與我是處。』",
    "時，天帝釋復說偈言：『懶惰無所起，得究竟安樂，汝得彼處者，亦應將我去。』",
    "宿毘梨天子復說偈言：『無事亦得樂，無作亦無憂，若與我是處，令我得安樂。』",
    "天帝釋復說偈言：『若見若復聞，眾生無所作，汝得是處者，亦應將我去。汝若畏所作，不念於有為，但當速淨除，涅槃之徑路。』",
    "時，宿毘梨天子嚴四兵—象兵、馬兵、車兵、步兵，與阿修羅戰，摧阿修羅眾，諸天得勝，還歸天宮。",
    "釋提桓因興四種兵與阿修羅戰，精勤得勝，諸比丘！釋提桓因於三十三天為自在王，常以精勤方便，亦常讚歎精勤之德，汝等比丘正信非家，出家學道，當勤精進，讚歎精勤。"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "釋提桓因於三十三天為自在王，常以精勤方便，亦常讚歎精勤之德。汝等比丘正信非家，出家學道，當勤精進，讚歎精勤。"
  }
}