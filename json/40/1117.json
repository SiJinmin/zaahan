{
  "ps": {
    "卷號": "40",
    "篇號": "1117",
    "篇名": "當供養及布施"
  },
  "起": "如是我聞：一時，佛住舍衛國祇樹給孤獨園，爾時，世尊告諸比丘：",
  "法": [
    "於月八日，四大天王勅遣大臣案行世間：『為何等人供養父母、沙門、婆羅門，宗親尊重，作諸福德，見今世惡，畏後世罪，行施作福，受持齋戒，於月八日、十四日、十五日及神變月受戒布薩？』至十四日，遣太子下觀察世間：『為何等人供養父母乃至受戒布薩？』至十五日，四大天王自下世間觀察眾生：『為何等人供養父母乃至受戒布薩？』",
    "諸比丘！爾時世間無有多人供養父母乃至受戒布薩者，時，四天王即往詣三十三天集法講堂白天帝釋：『天王當知，今諸世間無有多人供養父母乃至受戒布薩。』時，三十三天眾聞之不喜，轉相告語：『今世間人不賢不善，不好不類，無真實行，不供養父母乃至不受戒布薩，緣斯罪故，諸天眾減，阿修羅眾當漸增廣。』",
    "諸比丘！爾時世間若復多人供養父母乃至受戒布薩者，四天王至三十三天集法講堂白天帝釋：『天王當知，今諸世間多有人民供養父母乃至受戒布薩。』時，三十三天心皆歡喜，轉相告語：『今諸世間賢聖真實如法，多有人民供養父母乃至受戒布薩，緣斯福德，阿修羅眾減，諸天眾增廣。』時，天帝釋知諸天眾皆歡喜已即說偈言：『若人月八日，十四十五日，及神變之月，受持八支齋，如我所修行，彼亦如是修。』",
    "彼天帝釋所說偈言：『若人月八日，十四十五日，及神變之月，受持八支齋，如我所修行，彼亦如是修。』此非善說，所以者何？彼天帝釋自有貪恚癡患，不脫生老病死、憂悲惱苦故。若阿羅漢比丘諸漏已盡，所作已作，離諸重擔，斷諸有結，心善解脫，說此偈言：『若人月八日，十四十五日，及神變之月，受持八支齋，如我所修行，彼亦如是修。』如是說者則為善說，所以者何？阿羅漢比丘離貪恚癡，已脫生老病死、憂悲惱苦，是故此偈則為善說。"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "供養父母、沙門、婆羅門，宗親尊重，作諸福德，見今世惡，畏後世罪，行施作福，受持齋戒，於月八日、十四日、十五日，及神變月，受戒布薩。"
  }
}