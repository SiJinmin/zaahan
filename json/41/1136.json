{
  "ps": {
    "卷號": "41",
    "篇號": "1136",
    "篇名": "欲救眾生而說法"
  },
  "起": "如是我聞：一時，佛住舍衛國迦蘭陀竹園。",
  "法": [
    "爾時，世尊告諸比丘：「當如月譬住，如新學，慚愧軟下、攝心斂形而入他家；如明目士夫臨深登峰，攝心斂形難速前進，如是，比丘如月譬住，亦如新學，慚愧軟下、御心斂形而入他家。迦葉比丘如月譬住，亦如新學，慚愧軟下諸高慢，御心控形而入他家，如明目士夫臨深登峰，御心控形正觀而進。」佛告比丘：「於意云何？比丘為何等像類應入他家？」",
    "諸比丘白佛言：「世尊是法根、法眼、法依，唯願廣說，諸比丘聞已當受奉行。」",
    "佛告諸比丘：「諦聽！善思！當為汝說。若有比丘於他家心不縛著貪樂，於他得利、他作功德欣若在己，不生嫉想，亦不自舉，亦不下人，如是像類比丘應入他家。」爾時，世尊以手捫摸虛空告諸比丘：「我今此手寧著空、縛空、染空不？」",
    "比丘白佛：「不也，世尊！」",
    "佛告比丘：「比丘之法常如是：不著、不縛、不染心而入他家。唯迦葉比丘以不著、不縛、不染之心而入他家，於他得利及作功德欣若在己，不生嫉想，不自舉，不下人，其唯迦葉比丘應入他家！」爾時，世尊復以手捫摸虛空告諸比丘：「於意云何？我今此手寧著空、縛空、染空以不？」",
    "諸比丘白佛言：「不也，世尊！」",
    "佛告比丘：「其唯迦葉比丘心常如是，以不著、不縛、不染之心入於他家。」爾時，世尊告諸比丘：「何等像類比丘應清淨說法？」",
    "諸比丘白佛：「世尊是法根、法眼、法依，唯願廣說，諸比丘聞已當受奉行。」",
    "佛告比丘：「諦聽！善思！當為汝說。若有比丘作如是心為人說法：『何等人於我起淨信心，為本已當得供養衣被、飲食、臥具、湯藥？』如是說者名不清淨說法；若復比丘為人說法作如是念：『世尊顯現正法律，離諸熾然不待時節，即此現身緣自覺知，正向涅槃，而諸眾生沈溺老病死憂悲惱苦，如此眾生聞正法者以義饒益，長夜安樂。』以是正法因緣，以慈心、悲心、哀愍心、欲令正法久住心而為人說，是名清淨說法。唯迦葉比丘有如是清淨心為人說法，以如來正法律乃至令法久住心而為人說。是故，諸比丘！當如是學如是說法，於如來正法律乃至令法久住心為人說法。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "若比丘為人說法作如是念：『世尊顯現正法律，離諸熾然不待時節，即此現身緣自覺知，正向涅槃，而諸眾生沈溺老病死憂悲惱苦，如此眾生聞正法者以義饒益，長夜安樂。』以是正法因緣，以慈心、悲心、哀愍心、欲令正法久住心而為人說，是名清淨說法。"
  }
}