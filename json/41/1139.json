{
  "ps": {
    "卷號": "41",
    "篇號": "1139",
    "篇名": "當於善法常勝進"
  },
  "起": "如是我聞：一時，佛住舍衛國祇樹給孤獨園。",
  "法": [
    "爾時，尊者摩訶迦葉住舍衛國東園鹿子母講堂，晡時從禪覺，詣世尊所，稽首禮足，退坐一面。",
    "佛告迦葉：「汝當教授教誡諸比丘，為諸比丘說法教誡教授，所以者何？我常為諸比丘說法教誡教授，汝亦應爾。」",
    "尊者摩訶迦葉白佛言：「世尊！今諸比丘難可為說法，若說法者，當有比丘不忍不喜。」",
    "佛告迦葉：「汝見何等因緣而作是說？」",
    "摩訶迦葉白佛言：「世尊！若有比丘於諸善法無信敬心，若聞說法彼則退沒；若惡智人於諸善法無精進、慚愧、智慧，聞說法者彼則退沒；若人貪欲、瞋恚、睡眠、掉悔、疑惑、身行慠暴、忿恨失念、不定無智，聞說法者彼則退沒，世尊！如是比諸惡人者尚不能令心住善法，況復增進！當知是輩隨其日夜善法退減，不能增長。世尊！若有士夫於諸善法信心清淨，是則不退；於諸善法精進、慚愧、智慧，是則不退；不貪、不恚、睡眠、掉悔、疑惑，是則不退；身不弊暴、心不染污、不忿不恨、定心正念智慧，是則不退，如是人者於諸善法日夜增長，況復心住！此人日夜常求勝進，終不退減。」",
    "佛告迦葉：「如是！如是！於諸善法無信心者是則退減，亦如迦葉次第廣說。」"
  ],
  "結": "時，尊者摩訶迦葉聞佛所說，歡喜隨喜，從座起，作禮而去。",
  "fu": {
    "摘": "若有士夫於諸善法信心清淨，是則不退；於諸善法精進、慚愧、智慧，是則不退；不貪，不恚、睡眠、掉悔、疑惑，是則不退；身不弊暴，心不染污，不忿，不恨，定心正念智慧，是則不退；如是人者，於諸善法日夜增長，況復心住，此人日夜常求勝進，終不退減。"
  }
}