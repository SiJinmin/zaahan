{
  "ps": {
    "卷號": "42",
    "篇號": "1145",
    "篇名": "施福田得大福利"
  },
  "起": "如是我聞：一時，佛住舍衛國祇樹給孤獨園。",
  "法": [
    [
      "時，波斯匿王來詣佛所，稽首佛足，退坐一面，白佛言：「世尊！應施何等人？」",
      "佛言：「大王！隨心所樂處。」",
      "波斯匿王復白佛言：「應施何處得大果報？」"
    ],
    [
      "佛言：「大王！此是異問，所問應施何處，此問則異，復問施何處應得大果，此問復異。我今問汝，隨意答我。大王！譬如此國臨陣戰鬪，集諸戰士，而有一婆羅門子從東方來，年少幼稚，柔弱端正，膚白髮黑，不習武藝，不學術策，恐怖退弱，不能自安，不忍敵觀，若刺若射，無有方便，不能傷彼，云何？大王！如此士夫王當賞不？」",
      "王白佛言：「不賞，世尊！」",
      "「如是，大王！有剎利童子從南方來，鞞舍童子從西方來，首陀羅童子從北方來，無有伎術，皆如東方婆羅門子，王當賞不？」",
      "王白佛言：「不賞，世尊！」",
      "佛告大王：「此國集軍臨戰鬪時，有婆羅門童子從東方來，年少端正，膚白髮黑，善學武藝，知鬪術法，勇健無畏，苦戰不退，安住諦觀，運戈能傷，能破巨敵，云何？大王！如此戰士加重賞不？」",
      "王白佛言：「重賞！世尊！」",
      "「如是，剎利童子從南方來，鞞舍童子從西方來，首陀羅童子從北方來，年少端正、善諸術藝、勇健堪能、苦戰却敵，皆如東方婆羅門子，如是戰士王當賞不？」",
      "王白佛言：「重賞！世尊！」"
    ],
    [
      "佛言：「大王！如是，沙門婆羅門遠離五支、成就五支建立福田，施此田者得大福利、得大果報。",
      "何等為捨離五支？所謂貪欲蓋、瞋恚、睡眠、掉悔、疑蓋已斷已知，是名捨離五支。",
      "何等為成就五支？謂無學戒身成就、無學定身、慧身、解脫身、解脫知見身，是名成就五支。",
      "大王！如是捨離五支、成就五支建立福田，施此田者得大果報。」"
    ],
    [
      "爾時世尊復說偈言：「運戈猛戰鬪，堪能勇士夫，為其戰鬪故，隨功重加賞，不賞名族胄，怯劣無勇者。",
      "忍辱修賢良，見諦建福田，賢聖律儀備，成就深妙智，族胄雖卑微，堪為施福田，衣食錢財寶，床臥等眾具，悉應以敬施，為持淨戒故。",
      "人表林野際，穿井給行人，溪澗施橋梁，逈路造房舍，戒德多聞眾，行路得止息。",
      "譬如重雲起，雷電聲振耀，普雨於壤土，百卉悉扶踈，禽獸皆歡喜，田夫並欣樂。",
      "如是淨信心，聞慧捨慳垢，錢財豐飲食，常施良福田，高唱增歡愛，如雷雨良田，功德注流澤，霑洽施主心，財富名稱流，及涅槃大果。」"
    ]
  ],
  "結": "佛說此經已，波斯匿王聞佛所說，歡喜隨喜，作禮而去。",
  "fu": {
    "摘": "遠離五支、成就五支建立福田，施此田者得大福利、得大果報。何等為捨離五支？所謂貪欲蓋，瞋恚、睡眠、掉悔、疑蓋，已斷已知。何等為成就五支？謂無學戒身成就，無學定身、慧身、解脫身、解脫知見身。"
  }
}