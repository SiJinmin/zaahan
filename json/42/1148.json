{
  "ps": {
    "卷號": "42",
    "篇號": "1148",
    "篇名": "於人當智慧觀察"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，波斯匿王來詣佛所，稽首佛足，退坐一面，時，有尼乾子七人、闍祇羅七人、一舍羅七人，身皆麁大，彷徉行住祇洹門外，時，波斯匿王遙見斯等彷徉門外，即從座起往至其前合掌問訊，三自稱名言：「我是波斯匿王，拘薩羅王。」",
    "爾時，世尊告波斯匿王：「汝今何故恭敬斯等，三稱姓名合掌問訊？」",
    "王白佛言：「我作是念：『世間若有阿羅漢者，斯等則是。』」",
    "佛告波斯匿王：「汝今且止！汝亦不知是阿羅漢、非阿羅漢，不得他心智故，且當親近觀其戒行，久而可知，勿速自決！審諦觀察，勿但洛莫，當用智慧，不以不智。經諸苦難堪能自辯，交契計挍真偽則分，見說知明，久而則知，非可卒識！當須思惟，智慧觀察！」",
    "王白佛言：「奇哉！世尊！善說斯理，言：『久相習觀其戒行乃至見說知明。』我有家人亦復出家作斯等形相周流他國，而復來還，捨其被服還受五欲，是故當知世尊善說，應與同止觀其戒行乃至言說知有智慧。」",
    "爾時世尊而說偈言：「不以見形相，知人之善惡，不應暫相見，而與同心志，有現身口密，俗心不斂攝，猶如鍮石銅，塗以真金色，內懷鄙雜心，外現聖威儀，遊行諸國土，欺誑於世人。」"
  ],
  "結": "佛說此經已，波斯匿王聞佛所說，歡喜隨喜，作禮而去。",
  "fu": {
    "摘": "汝亦不知是阿羅漢、非阿羅漢，不得他心智故，且當親近觀其戒行，久而可知，勿速自決！審諦觀察，勿但洛莫，當用智慧，不以不智。經諸苦難堪能自辯，交契計挍真偽則分，見說知明，久而則知，非可卒識！當須思惟，智慧觀察！"
  }
}