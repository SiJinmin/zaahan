{
  "ps": {
    "卷號": "42",
    "篇號": "1150",
    "篇名": "食當知節量"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，波斯匿王其體肥大，舉體流汗來詣佛所，稽首佛足，退坐一面，氣息長喘。",
    "爾時世尊告波斯匿王：「大王身體極肥盛。」",
    "大王白佛言：「如是，世尊！患身肥大，常以此身極肥大故慚恥厭苦。」",
    "爾時，世尊即說偈言：「人當自繫念，每食知節量，是則諸受薄，安消而保壽。」",
    "時，有一年少名欝多羅於會中坐，時，波斯匿王告欝多羅：「汝能從世尊受向所說偈，每至食時為我誦不？若能爾者，賜金錢十萬，亦常與食。」欝多羅白王：「奉教當誦。」時，波斯匿王聞佛所說，歡喜隨喜，作禮而去。時，欝多羅知王去已，至世尊前受所說偈，於王食時食食為誦，白言大王：「如佛、世尊、如來、應、等正覺所知所見而說斯偈：『人當自繫念，每食知節量，是則諸受薄，安消而保壽。』」"
  ],
  "結": "如是，波斯匿王漸至後時身體傭細、容貌端正，處樓閣上向佛住處合掌恭敬，右膝著地，三說是言：「南無敬禮世尊、如來、應、等正覺！南無敬禮世尊、如來、應、等正覺！與我現法利益、後世利益、現法後世利益，以其飯食知節量故。」",
  "fu": {
    "摘": "人當自繫念，每食知節量，是則諸受薄，安消而保壽。"
  }
}