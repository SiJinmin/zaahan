{
  "ps": {
    "卷號": "42",
    "篇號": "1162",
    "篇名": "不行梵行不得年少財"
  },
  "起": "如是我聞：一時，佛住舍衛國祇樹給孤獨園。",
  "法": [
    "世尊晨朝著衣持鉢入舍衛城乞食，尊者阿難從世尊後，時，有二老男女是其夫婦，年耆根熟，僂背如鉤，諸里巷頭燒糞掃處，俱蹲向火。",
    "世尊見彼二老夫婦年耆愚老，僂背如鉤，俱蹲向火，猶如老鵠欲心相視，見已告尊者阿難：「汝見彼夫婦二人年耆愚老，僂背如鉤，俱蹲向火，猶如老鵠欲心相視不？」",
    "阿難白佛：「如是，世尊！」",
    "佛告阿難：「此二老夫婦，於年少時盛壯之身勤求財物者，亦可得為舍衛城中第一富長者，若復剃除鬚髮、著袈裟衣、正信非家、出家學道、精勤修習者，亦可得阿羅漢第一上果；於第二分盛壯之身勤求財物，亦可得為舍衛城中第二富者，若復剃除鬚髮、著袈裟衣、正信非家、出家學道者，亦可得阿那含果證；若於第三分中年之身勤求財物，亦可得為舍衛城中第三富者，若剃鬚髮、著袈裟衣、正信非家、出家學道者，亦可得為斯陀含果證。彼於今日年耆根熟，無有錢財，無有方便，無所堪能，不復堪能若覓錢財，亦不能得勝過人法。」",
    "爾時世尊復說偈言：「不行梵行故，不得年少財，思惟古昔事，眠地如曲弓。不修於梵行，不得年少財，猶如老鵠鳥，守死於空池。」"
  ],
  "結": "佛說此經已，尊者阿難陀聞佛所說，歡喜奉行。",
  "fu": {
    "摘": "彼於今日年耆根熟，無有錢財，無有方便，無所堪能，不復堪能若覓錢財，亦不能得勝過人法。"
  }
}