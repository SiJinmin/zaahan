{
  "ps": {
    "卷號": "43",
    "篇號": "1170",
    "篇名": "見過患已能捨離"
  },
  "起": "如是我聞：一時，佛住拘睒彌國瞿師羅園，爾時，世尊告諸比丘：",
  "法": [
    "如癩病人四體瘡壞，入茅荻中，為諸刺葉針刺所傷，倍增苦痛，如是，愚癡凡夫六觸入處受諸苦痛亦復如是，如彼癩人為草葉針刺所傷，膿血流出，如是，愚癡凡夫其性弊暴，六觸入處所觸則起瞋恚，惡聲流出，如彼癩人，所以者何？愚癡無聞凡夫心如癩瘡。",
    "我今當說律儀、不律儀，云何律儀？云何不律儀？",
    "愚癡無聞凡夫眼見色已，於可念色而起貪著，不可念色而起瞋恚，於彼次第隨生眾多覺想相續，不見過患，復見過患不能除滅；耳鼻舌身意亦復如是，比丘！是名不律儀。",
    "云何律儀？多聞聖弟子若眼見色，於可念色不起欲想，不可念色不起恚想，次第不起眾多覺想相續住，見色過患，見過患已能捨離；耳鼻舌身意亦復如是，是名律儀。"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "云何律儀？多聞聖弟子若眼見色，於可念色不起欲想，不可念色不起恚想，次第不起眾多覺想相續住，見色過患，見過患已能捨離；耳鼻舌身意亦復如是。"
  }
}