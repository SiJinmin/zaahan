{
  "ps": {
    "卷號": "43",
    "篇號": "1172",
    "篇名": "毒蛇篋譬喻經"
  },
  "起": "如是我聞：一時，佛住拘睒彌國瞿師羅園，爾時，世尊告諸比丘：",
  "法": [
    "譬如有四蚖蛇，凶惡毒虐，盛一篋中，時，有士夫聰明不愚，有智慧，求樂厭苦，求生厭死。",
    "時，有一士夫語向士夫言：『汝今取此篋盛毒蛇，摩拭洗浴，恩親養食，出內以時，若四毒蛇脫有惱者，或能殺汝，或令近死，汝當防護。』爾時，士夫恐怖馳走。",
    "『忽有五怨，拔刀隨逐，要求欲殺，汝當防護。』爾時，士夫畏四毒蛇及五拔刀怨，驅馳而走。",
    "人復語言：『士夫！內有六賊隨逐伺汝，得便當殺，汝當防護。』爾時，士夫畏四毒蛇、五拔刀怨及內六賊，恐怖馳走。",
    "還入空村，見彼空舍危朽腐毀，有諸惡物，捉皆危脆，無有堅固。",
    "人復語言：『士夫！是空聚落當有群賊，來必奄害汝。』爾時，士夫畏四毒蛇、五拔刀賊、內六惡賊、空村群賊而復馳走。",
    "忽爾道路臨一大河，其水浚急，但見此岸有諸怖畏，而見彼岸安隱快樂、清涼無畏，無橋船可渡得至彼岸，作是思惟：『我取諸草木縛束成栰，手足方便渡至彼岸。』作是念已，即拾草木依於岸傍縛束成栰，手足方便截流橫渡，如是，士夫免四毒蛇、五拔刀怨、六內惡賊，復得脫於空村群賊，渡於浚流，離於此岸種種怖畏，得至彼岸安隱快樂。",
    "我說此譬，當解其義。比丘！",
    "篋者譬此身色麁四大、四大所造精血之體，穢食長養，沐浴衣服，無常變壞，危脆之法。",
    "毒蛇者譬四大—地界、水界、火界、風界，地界若諍，能令身死及以近死；水、火、風諍亦復如是。",
    "五拔刀怨者譬五受陰，六內賊者譬六愛喜，空村者譬六內入，善男子觀察眼入處是無常變壞，執持眼者亦是無常虛偽之法；耳鼻舌身意入處亦復如是。空村群賊者譬外六入處，眼為可意、不可意色所害；耳聲、鼻香、舌味、身觸、意為可意、不可意法所害。",
    "浚流者譬四流—欲流、有流、見流、無明流。河者譬三愛—欲愛、色愛、無色愛。",
    "此岸多恐怖者譬有身，彼岸清涼安樂者譬無餘涅槃，栰者譬八正道，手足方便截流渡者譬精進勇猛到彼岸，婆羅門住處者譬如來、應、等正覺。",
    "如是，比丘！大師慈悲安慰弟子為其所作，我今已作，汝今亦當作其所作，於空閑樹下、房舍清淨敷草為座，露地、塚間遠離邊坐，精勤禪思，慎莫放逸，令後悔恨，此則是我教授之法。"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "大師慈悲安慰弟子為其所作，我今已作，汝今亦當作其所作，於空閑樹下、房舍清淨敷草為座，露地、塚間遠離邊坐，精勤禪思，慎莫放逸，令後悔恨。"
  }
}