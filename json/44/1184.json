{
  "ps": {
    "卷號": "44",
    "篇號": "1184",
    "篇名": "莫問所生但問所行"
  },
  "起": "如是我聞：一時，佛在拘薩羅人間遊行，宿於孫陀利河側。",
  "法": [
    "爾時世尊剃髮未久，於後夜時結跏趺坐正身思惟，繫念在前，以衣覆頭。時，孫陀利河側有婆羅門住止，夜起持祠，餘食不盡，時至河邊欲求大德婆羅門以奉之。",
    "爾時世尊聞河邊婆羅門聲，聞已謦咳作聲，却衣現頭。時，孫陀利河側婆羅門見佛已作是念：「是剃頭沙門，非婆羅門。」欲持食還去，彼婆羅門復作是念：「非獨沙門是剃頭者，婆羅門中亦有剃頭，應往至彼，問其所生。」時，孫陀利河側婆羅門詣世尊所而問之言：「為何姓生？」",
    "爾時世尊即說偈言：「汝莫問所生，但當問所行，刻木為鑽燧，亦能生於火，下賤種姓中，生堅固牟尼，智慧有慚愧，精進善調伏，究竟大明際，清淨修梵行，而今正是時，應奉施餘食。」時，孫陀利河側婆羅門復說偈言：「我今吉良日，求福修供養，遇得見大士，三時最勝尊，若不見佛者，當更施餘人。」爾時，孫陀利河側婆羅門轉得信心，即持餘食以奉世尊。",
    "世尊不受，以說偈得故，如上因說偈而得食廣說。孫陀利河側婆羅門白佛言：「世尊！今此施食當置何所？」",
    "佛告婆羅門：「我不見諸天、魔、梵、沙門、婆羅門、天神、世人有能食此食令身安隱者，汝持此食去著無虫水中及少生草地。」",
    "時，婆羅門即持此食著無虫水中，水即烟起涌沸，啾啾作聲，如燒鐵丸投之冷水，烟起涌沸，啾啾作聲，如是，彼食著無虫水中，烟起涌沸，啾啾作聲。孫陀利河側婆羅門心欲恐怖，身毛皆竪，謂為災變，馳走上岸，集聚乾木，供養祠火，令息災恠。",
    "世尊見彼集聚乾木供養祠火望息災恠，見已即說偈言：「",
    "婆羅門祠火，焚燒乾草木，莫呼是淨道，能却諸災患，此則惡供養，而謂為黠慧，作如是因緣，外道取修淨。",
    "汝今棄薪火，起內火熾然，常修不放逸，常富於供養，處處興淨信，廣施設大會。",
    "心意為束薪，瞋恚黑烟起，妄語為塵味，口舌為木杓，胸懷燃火處，欲火常熾然，當善自調伏，消滅士夫火。",
    "正信為大河，淨戒為度濟，澄淨清流水，智者之所歎，人中淨天德，當於中洗浴，涉水不著身，安樂度彼岸。",
    "正法為深淵，福德為下濟，澄淨水充滿，智者所讚嘆，人中天淨德，當於中洗浴，涉水不著身，安樂度彼岸。",
    "真諦善調御，攝護修梵行，慈悲為苦行，真實心清淨，沐浴以正法，智者所稱歎。」"
  ],
  "結": "爾時，孫陀利河側婆羅門聞佛所說，歡喜隨喜，復道而去。",
  "fu": {
    "摘": "汝莫問所生，但當問所行，刻木為鑽燧，亦能生於火，下賤種姓中，生堅固牟尼，智慧有慚愧，精進善調伏，究竟大明際，清淨修梵行。"
  }
}