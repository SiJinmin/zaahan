{
  "ps": {
    "卷號": "44",
    "篇號": "1195",
    "篇名": "正覺悉知一切"
  },
  "起": "如是我聞：一時，佛住王舍城迦蘭陀竹園。",
  "法": [
    "時，有婆句梵天住梵天上起如是惡邪見言：「此處常、恒、非變易法，純一出離之處。」",
    "爾時世尊知婆句梵天心念已，入於三昧，如其正受，於王舍城沒，住梵天上。",
    "婆句梵天遙見世尊而說偈言：「梵天七十二，造作諸福樂，自在而常住，生老死已過，我於諸明論，修習已究竟，彼諸天眾等，唯謂我長存。」",
    "爾時世尊說偈答言：「此則極短壽，非是長存者，而婆句梵天，自謂為長壽。尼羅浮多獄，其壽百千數，我悉憶念知，汝自謂長存！」",
    "婆句梵天復說偈言：「佛世尊所見，其劫數無邊，生老死憂悲，皆悉已過去，唯願說知我，過去曾所更，受持何戒業，而得生於此？」",
    "爾時世尊說偈答言：「過去久遠劫，於大曠野中，有諸大眾行，多賢聖梵行，飢乏無資糧，汝救之令度，慈救心相續，經劫而不失，是則汝過去，所受持功德，我悉憶念知，久近如眠覺。",
    "過去有村邑，為賊所抄掠，汝時悉皆救，令其得解脫，是則過去世，所受持福業，我憶此因緣，久近如眠覺。",
    "過去有人眾，乘船恒水中，惡龍持彼船，欲盡害其命，汝時以神力，救令得解脫，是則汝過去，所受持福業，我憶是因緣，久近如眠覺。」",
    "婆句梵天復說偈言：「決定悉知我，古今壽命事，亦知餘一切，是則為正覺，是故所受身，金光炎普照，其身住於此，光明遍世間。」"
  ],
  "結": "爾時世尊為婆句梵天種種說法示教照喜已，如其正受，從梵天沒，還王舍城。",
  "fu": {
    "摘": "婆句梵天復說偈言：「決定悉知我，古今壽命事，亦知餘一切，是則為正覺，是故所受身，金光炎普照，其身住於此，光明遍世間。」"
  }
}