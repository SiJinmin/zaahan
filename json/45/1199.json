{
  "ps": {
    "卷號": "45",
    "篇號": "1199",
    "篇名": "證滅盡安住漏盡"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，有蘇摩比丘尼住舍衛國王園精舍比丘尼眾中，晨朝著衣持鉢入舍衛城乞食，食已還精舍，舉衣鉢洗足畢持尼師壇著右肩上至安陀林坐禪。時，魔波旬作是念：「今沙門瞿曇住舍衛國祇樹給孤獨園，有蘇摩比丘尼住舍衛國王園精舍比丘尼眾中，晨朝著衣持鉢入舍衛城乞食，食已還精舍，舉衣鉢洗足畢持尼師檀著右肩上入安陀林坐禪，我今當往為作留難。」即化作年少，容貌端正，往至蘇摩比丘尼所問言：「阿姨！欲至何所？」",
    "答言：「賢者！欲至遠離處去。」時，魔波旬即說偈言：「仙人所住處，是處甚難得，非彼二指智，能得到彼處。」",
    "時，蘇摩比丘尼作是念：「此是何等欲恐怖我？為人為非人？為姦狡人？」作此思惟已決定智生，知是惡魔來欲嬈亂，即說偈言：「心入於正受，女形復何為？智或若生已，逮得無上法。若於男女想，心不得俱離，彼即隨魔說，汝應往語彼。離於一切苦，捨一切闇冥，逮得滅盡證，安住諸漏盡。覺知汝惡魔，即自磨滅去。」"
  ],
  "結": "時，魔波旬作是念：「蘇摩比丘尼已知我心。」內懷憂悔，即沒不現。",
  "fu": {
    "摘": "心入於正受，女形復何為？智或若生已，逮得無上法。若於男女想，心不得俱離，彼即隨魔說，汝應往語彼。離於一切苦，捨一切闇冥，逮得滅盡證，安住諸漏盡。"
  }
}