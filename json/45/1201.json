{
  "ps": {
    "卷號": "45",
    "篇號": "1201",
    "篇名": "善修習神通"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，有優鉢羅色比丘尼住舍衛國王園比丘尼眾中，晨朝著衣持鉢入舍衛城乞食，食已還精舍，舉衣鉢洗足畢持尼師壇著肩上入安陀林，坐一樹下，入晝正受。時，魔波旬作是念：「今沙門瞿曇住舍衛國祇樹給孤獨園，優鉢羅色比丘尼住舍衛國王園比丘尼眾中，晨朝著衣持鉢入舍衛城乞食，食已還精舍，舉衣鉢洗足畢持尼師壇著肩上入安陀林，坐一樹下，入晝正受，我今當往為作留難。」即化作年少，容貌端正，至優鉢羅色比丘尼所而說偈言：「妙華堅固樹，依止其樹下，獨一無等侶，不畏惡人耶？」",
    "時，優鉢羅色比丘尼作是念：「為何等人欲恐怖我？為是人為非人？為姦狡人？」如是思惟，即得覺知：「必是惡魔波旬欲亂我耳。」即說偈言：「設使有百千，皆是姦狡人，如汝等惡魔，來至我所者，不能動毛髮，不畏汝惡魔。」魔復說偈言：「我今入汝腹，住於內藏中，或住兩眉間，汝不能見我。」",
    "時，優鉢羅色比丘尼復說偈言：「我心有大力，善修習神通，大縛已解脫，不畏汝惡魔。我已吐三垢，恐怖之根本，住於不恐地，不畏於魔軍。於一切愛喜，離一切闇冥，已證於寂滅，安住諸漏盡。覺知汝惡魔，自當消滅去。」"
  ],
  "結": "時，魔波旬作是念：「優鉢羅色比丘尼已知我心。」內懷憂愁，即沒不現。",
  "fu": {
    "摘": "我心有大力，善修習神通，大縛已解脫，不畏汝惡魔。我已吐三垢，恐怖之根本，住於不恐地，不畏於魔軍。於一切愛喜，離一切闇冥，已證於寂滅，安住諸漏盡。"
  }
}