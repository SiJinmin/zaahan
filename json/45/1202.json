{
  "ps": {
    "卷號": "45",
    "篇號": "1202",
    "篇名": "眾生生則苦生"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，尸羅比丘尼住舍衛國王園比丘尼眾中，晨朝著衣持鉢入舍衛城乞食，食已還精舍，舉衣鉢洗足畢持尼師壇著肩上入安陀林，坐一樹下，入晝正受。時，魔波旬作是念：「今沙門瞿曇住舍衛國祇樹給孤獨園，尸羅比丘尼住舍衛國王園精舍比丘尼眾中，晨朝著衣持鉢入舍衛城乞食，食已還精舍，舉衣鉢洗足畢持尼師壇著肩上入安陀林，坐一樹下，入晝正受，我今當往為作留難。」即化作年少，容貌端正，往到尸羅比丘尼前而說偈言：「眾生云何生？誰為其作者？眾生何處起？去復至何所？」",
    "尸羅比丘尼作是念：「此是何人欲恐怖我？為人為非人為姦狡人？」作是思惟已即生知覺：「此是惡魔欲作留難。」即說偈言：「汝謂有眾生，此則惡魔見，唯有空陰聚，無是眾生者。如和合眾材，世名之為車，諸陰因緣合，假名為眾生。其生則苦生，住亦即苦住，無餘法生苦，苦生苦自滅。捨一切愛苦，離一切闇冥，已證於寂滅，安住諸漏盡。已知汝惡魔，則自消滅去。」"
  ],
  "結": "時，魔波旬作是念：「尸羅比丘尼已知我心。」內懷憂慼，即沒不現。",
  "fu": {
    "摘": "汝謂有眾生，此則惡魔見，唯有空陰聚，無是眾生者。如和合眾材，世名之為車，諸陰因緣合，假名為眾生。其生則苦生，住亦即苦住，無餘法生苦，苦生苦自滅。捨一切愛苦，離一切闇冥，已證於寂滅，安住諸漏盡。"
  }
}