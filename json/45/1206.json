{
  "ps": {
    "卷號": "45",
    "篇號": "1206",
    "篇名": "不動不搖不隨魔"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，優波遮羅比丘尼亦住舍衛國王園比丘尼眾中，晨朝著衣持鉢入舍衛城乞食，食已還精舍，舉衣鉢洗足畢持尼師壇著肩上入安陀林，坐一樹下，入晝正受。時，魔波旬作是念：「今沙門瞿曇住舍衛國祇樹給孤獨園，優波遮羅比丘尼亦住舍衛國王園比丘尼眾中，晨朝著衣持鉢入舍衛城乞食，食已還精舍，舉衣鉢洗足畢持尼師壇著肩上入安陀林，坐一樹下，入晝正受，我今當往為作留難。」即化作年少，容貌端正，至優波遮羅比丘尼所而說偈言：「三十三天上，炎魔兜率陀，化樂他自在，發願得往生。」",
    "優波遮羅比丘尼作是念：「此何等人欲恐怖我？為人為非人為是姦狡人？」自思覺悟：「必是惡魔欲作嬈亂。」而說偈言：「三十三天上，炎魔兜率陀，化樂他自在，斯等諸天上，不離有為行，故隨魔自在。一切諸世間，悉是眾行聚，一切諸世間，悉皆動搖法，一切諸世間，苦火常熾然，一切諸世間，悉皆烟塵起。不動亦不搖，不習近凡夫，不隨於魔趣，於是處娛樂。離一切愛苦，捨一切闇冥，寂滅以作證，安住諸漏盡。已覺汝惡魔，則自磨滅去。」"
  ],
  "結": "時，魔波旬作是念：「優波遮羅比丘尼已知我心。」內懷憂慼，即沒不現。",
  "fu": {
    "摘": "三十三天上，炎魔兜率陀，化樂他自在，斯等諸天上，不離有為行，故隨魔自在。一切諸世間，悉是眾行聚，一切諸世間，悉皆動搖法，一切諸世間，苦火常熾然，一切諸世間，悉皆烟塵起。不動亦不搖，不習近凡夫，不隨於魔趣，於是處娛樂。離一切愛苦，捨一切闇冥，寂滅以作證，安住諸漏盡。"
  }
}