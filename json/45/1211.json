{
  "ps": {
    "卷號": "45",
    "篇號": "1211",
    "篇名": "心離貪欲"
  },
  "起": "如是我聞：一時，佛住王舍城那伽山側，五百比丘俱，皆是阿羅漢，諸漏已盡，所作已作，離諸重擔，逮得己利，斷諸有結，正智，心善解脫。",
  "法": [
    "尊者大目揵連觀大眾心，一切皆悉解脫貪欲。時，尊者婆耆舍於大眾中作是念：「我今當於世尊及比丘僧面前說偈讚歎。」作是念已即從座起，整衣服合掌白佛言：「世尊！欲有所說，善逝！欲有所說。」",
    "佛告婆耆舍：「隨所樂說。」時，尊者婆耆舍即說偈言：「導師無上士，住那伽山側，五百比丘眾，親奉於大師。尊者大目連，神通諦明了，觀彼大眾心，悉皆離貪欲。如是具足度，牟尼度彼岸，持此最後身，我今稽首禮。」"
  ],
  "結": "尊者婆耆舍說是語時，諸比丘聞其所說，皆大歡喜。",
  "fu": {
    "摘": "導師無上士，住那伽山側，五百比丘眾，親奉於大師。尊者大目連，神通諦明了，觀彼大眾心，悉皆離貪欲。如是具足度，牟尼度彼岸，持此最後身，我今稽首禮。"
  }
}