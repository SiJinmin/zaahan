{
  "ps": {
    "卷號": "45",
    "篇號": "1215",
    "篇名": "無能欺誑我心者"
  },
  "起": "如是我聞：一時，佛住舍衛國祇樹給孤獨園。",
  "法": "時，有一長者請佛及僧就其舍食，入其舍已，尊者婆耆舍直日住守，請其食分時，有眾多長者婦女從聚落出往詣精舍，時，尊者婆耆舍見年少女人容色端正，貪欲心起，時，尊者婆耆舍作是念：「我今不利，不得利，得苦不得樂，見他女人容色端正，貪欲心生，我今當說厭離偈。」念已而說偈言：「我已得出離，非家而出家，貪欲隨逐我，如牛念他苗，當如大將子，大力執強弓，能破彼重陣，一人摧伏千，今於日種胤，面前聞所說，正趣涅槃道，決定心樂住，如是不放逸，寂滅正受住，無能於我心，幻惑欺誑者，決定善觀察，安住於正法，正使無量數，欲來欺惑我，如是等惡魔，莫能見於我。」",
  "結": "時，尊者婆耆舍說是偈已，心得安住。",
  "fu": {
    "摘": "我已得出離，非家而出家，貪欲隨逐我，如牛念他苗，當如大將子，大力執強弓，能破彼重陣，一人摧伏千，今於日種胤，面前聞所說，正趣涅槃道，決定心樂住，如是不放逸，寂滅正受住，無能於我心，幻惑欺誑者，決定善觀察，安住於正法，正使無量數，欲來欺惑我，如是等惡魔，莫能見於我。"
  }
}