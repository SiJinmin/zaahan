{
  "ps": {
    "卷號": "45",
    "篇號": "1221",
    "篇名": "貪欲疑惑因無明"
  },
  "起": "如是我聞：一時，佛住王舍城迦蘭陀竹園。",
  "法": [
    "時，有尊者尼拘律想住於曠野禽獸之處，疾病委篤，尊者婆耆舍為看病人，瞻視供養，彼尊者尼拘律想以疾病故遂般涅槃，時，尊者婆耆舍作是念：「我和上為有餘涅槃、無餘涅槃？我今當求其相。」爾時，尊者婆耆舍供養尊者尼拘律想舍利已持衣鉢向王舍城，次第到王舍城，舉衣鉢洗足已詣佛所，稽首禮足，退住一面而說偈言：「我今禮大師，等正覺無滅，於此現法中，一切疑網斷。曠野住比丘，命終般涅槃，威儀攝諸根，大德稱於世，世尊為制名，名尼拘律想，我今問世尊，彼不動解脫，精進勤方便，功德為我說。我為釋迦種，世尊法弟子，及餘皆欲知，圓道眼所說，我等住於此，一切皆欲聞。世尊為大師，無上救世間，斷疑大牟尼，智慧已具備，圓照神道眼，光明顯四眾，猶如天帝釋，曜三十三天。諸貪欲疑惑，皆從無明起，若得遇如來，斷滅悉無餘。世尊神道眼，世間為最上，滅除眾生愚，如風飄遊塵，一切諸世間，煩惱覆隱沒。設餘悉無有，明目如佛者，慧光照一切，令同大精進。唯願大智尊，當為眾記說，言出微妙聲，我等專心聽，柔軟音演說，諸世間普聞，猶如熱渴逼，求索清涼水，如佛無減知，我等亦求知。」",
    "尊者婆耆舍復說偈言：「今聞無上士，記說其功德，不空修梵行，我聞大歡喜。如說隨說得，順牟尼弟子，滅生死長縻，虛偽幻化縛。以見世尊故，能斷除諸愛，度生死彼岸，不復受諸有。」"
  ],
  "結": "佛說此經已，尊者婆耆舍聞佛所說，歡喜隨喜，作禮而去。",
  "fu": {
    "摘": "諸貪欲疑惑，皆從無明起。設餘悉無有，明目如佛者，慧光照一切，令同大精進。如說隨說得，順牟尼弟子，滅生死長縻，虛偽幻化縛。以見世尊故，能斷除諸愛，度生死彼岸，不復受諸有。"
  }
}