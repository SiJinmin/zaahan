{
  "ps": {
    "卷號": "46",
    "篇號": "1222",
    "篇名": "寧自喪命不害它"
  },
  "起": "如是我聞：一時，佛住舍衛國祇樹給孤獨園，爾時，世尊告諸比丘：",
  "法": [
    "過去世時，天、阿修羅對陣鬪戰，阿修羅勝，諸天不如，時，天帝釋軍壞退散，極生恐怖，乘車北馳還歸天宮，須彌山下道逕叢林，林下有金翅鳥巢多有金翅鳥子，爾時，帝釋恐車馬過踐殺鳥子，告御者言：『可回車還，勿殺鳥子。』御者白王：『阿修羅軍後來逐人，若回還者為彼所困。』帝釋告言：『寧當回還為阿修羅殺，不以軍眾蹈殺眾生於道。』御者轉乘南向，阿修羅軍遙見帝釋轉乘而還，謂為戰策，即還退走，眾大恐怖，壞陣流散，歸阿修羅宮。",
    "彼天帝釋於三十三天為自在王，以慈心故，威力摧伏阿修羅軍，亦常讚嘆慈心功德，汝等比丘正信非家，出家學道，當修慈心，亦應讚嘆慈心功德。"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "彼天帝釋於三十三天為自在王，以慈心故，威力摧伏阿修羅軍，亦常讚嘆慈心功德。汝等比丘正信非家，出家學道，當修慈心，亦應讚嘆慈心功德。"
  }
}