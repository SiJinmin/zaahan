{
  "ps": {
    "卷號": "46",
    "篇號": "1223",
    "篇名": "當持戒惠施正見"
  },
  "起": "如是我聞：一時，佛住王舍城迦蘭陀竹園。",
  "法": [
    "時，王舍城中有一士夫貧窮辛苦而住佛法僧，受持禁戒，多聞廣學，力行惠施，正見成就，彼身壞命終得生天上，生三十三天，有三事勝於餘三十三天，何等為三？一者天壽，二者天色，三者天名稱。諸三十三天見是天子三事特勝—天壽、天色、天名稱勝餘諸天，見已往詣天帝釋所作如是言：「憍尸迦當知，有一天子始生此天，於先諸天三事特勝—天壽、天色及天名稱。」",
    "時，天帝釋告彼天子：「諸仁者！我見此人於王舍城作一士夫，貧窮辛苦，於如來法律得信向心，乃至正見成就，身壞命終來生此天，於諸三十三天三事特勝—天壽、天色及天名稱。」時，天帝釋即說偈言：「正信於如來，決定不傾動，受持真實戒，聖戒無厭者，於佛心清淨，成就於正見，當知非貧苦，不空而自活，故於佛法僧，當生清淨信，智慧力增明，思念佛正教。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "正信於如來，決定不傾動，受持真實戒，聖戒無厭者，於佛心清淨，成就於正見，當知非貧苦，不空而自活，故於佛法僧，當生清淨信，智慧力增明，思念佛正教。"
  }
}