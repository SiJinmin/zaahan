{
  "ps": {
    "卷號": "46",
    "篇號": "1229",
    "篇名": "護內者名善自護"
  },
  "起": "如是我聞：一時，佛住舍衛國祇樹給孤獨園。",
  "法": [
    "爾時，波斯匿王獨靜思惟作如是念：「云何自護？云何不自護？」復作是念：「若有行身惡行、行口惡行、行意惡行者，當知斯等為不自護；若復行身善行、行口善行、行意善行者，當知斯等則為自護。」從禪覺已往詣佛所，稽首佛足，退坐一面白佛言：「世尊！我獨靜思惟而作是念：『云何為自護？云何為不自護？』復作是念：『若有行身惡行、行口惡行、行意惡行者，當知斯等為不自護；若復行身善行、行口善行、行意善行者，當知斯等則為自護。』」",
    "佛告大王：「如是！大王！如是！大王！若有行身惡行、行口惡行、行意惡行者，當知斯等為不自護，而彼自謂能自防護，象軍馬軍車軍步軍以自防護，雖謂自護實非自護，所以者何？雖護於外，不護於內，是故，大王！名不自護；大王！若復有行身善行、行口善行、行意善行者，當知斯等則為自護，彼雖不以象馬車步四軍自防而實自護，所以者何？護其內者名善自護，非謂防外。」爾時世尊復說偈言：「善護於身口，及意一切業，慚愧而自防，是名善守護。」"
  ],
  "結": "時，波斯匿王聞佛所說，歡喜隨喜，作禮而去。",
  "fu": {
    "摘": "若有行身惡行、行口惡行、行意惡行者，雖謂自護實非自護，所以者何？雖護於外，不護於內；若有行身善行、行口善行、行意善行者，當知斯等則為自護，護其內者名善自護，非謂防外。"
  }
}