{
  "ps": {
    "卷號": "46",
    "篇號": "1232",
    "篇名": "得勝財自樂利他"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，波斯匿王來詣佛所，稽首佛足，退坐一面，白佛言：「世尊！此舍衛國有長者名摩訶男，多財巨富，藏積真金至百千億，況復餘財！世尊！摩訶男長者如是巨富，作如是食用：食麤碎米、食豆羹、食腐敗薑，著麤布衣、單皮革屣，乘羸敗車，戴樹葉蓋，未曾聞其供養施與沙門、婆羅門，給恤貧苦、行路頓乏、諸乞匃者，閉門而食，莫令沙門、婆羅門、貧窮、行路、諸乞匃者見之。」",
    "佛告波斯匿王：「此非正士！得勝財利，不自受用，不知供養父母、供給妻子、宗親、眷屬、恤諸僕使、施與知識，不知隨時供給沙門、婆羅門，種勝福田，崇向勝處，長受安樂，未來生天，得勝財物不知廣用收其大利。大王！譬如曠野湖池聚水，無有受用洗浴飲者，即於澤中煎熬消盡，如是，不善士夫得勝財物乃至不廣受用收其大利，如彼池水。大王！有善男子得勝財利，快樂受用，供養父母、供給妻子、宗親、眷屬、給恤僕使、施諸知識，時時供養沙門、婆羅門，種勝福田，崇向勝處，未來生天，得勝錢財能廣受用倍收大利。譬如，大王！聚落城郭邊有池水澄淨清涼，樹林蔭覆，令人受樂，多眾受用乃至禽獸，如是，善男子得勝妙財，自供快樂，供養父母，乃至種勝福田廣收大利。」爾時世尊復說偈言：「曠野湖池水，清涼極鮮淨，無有受用者，即於彼消盡，如是勝妙財，惡士夫所得，不能自受用，亦不供恤彼，徒自苦積聚，聚已而自喪。慧者得勝財，能自樂受用，廣施作功德，及與親眷屬，隨所應給與，如牛王領眾，施與及受用，不失所應者，乘理而壽終，生天受福樂。」"
  ],
  "結": "佛說此經已，波斯匿王聞佛所說，歡喜隨喜，作禮而去。",
  "fu": {
    "摘": "慧者得勝財，能自樂受用，廣施作功德，及與親眷屬，隨所應給與，如牛王領眾，施與及受用，不失所應者，乘理而壽終，生天受福樂。"
  }
}