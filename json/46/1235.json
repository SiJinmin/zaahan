{
  "ps": {
    "卷號": "46",
    "篇號": "1235",
    "篇名": "染污顧念縛長固"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，波斯匿王忿諸國人，多所囚執，若剎利、若婆羅門、若鞞舍、若首陀羅、若旃陀羅、持戒、犯戒、在家、出家悉皆被錄，或鏁、或杻械、或以繩縛。時，有眾多比丘晨朝著衣持鉢入舍衛城乞食，聞波斯匿王多所攝錄乃至或鏁或縛，乞食畢還精舍，舉衣鉢洗足已往詣佛所，稽首佛足，退坐一面白佛言：「世尊！我等今日眾多比丘入城乞食，聞波斯匿王多所收錄乃至鏁縛。」",
    "爾時世尊即說偈言：「非繩鏁杻械，名曰堅固縛，染污心顧念，錢財寶妻子，是縛長且固，雖緩難可脫，慧者不顧念，世間五欲樂，是則斷諸縛，安隱永超世。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "非繩鏁杻械，名曰堅固縛，染污心顧念，錢財寶妻子，是縛長且固，雖緩難可脫，慧者不顧念，世間五欲樂，是則斷諸縛，安隱永超世。"
  }
}