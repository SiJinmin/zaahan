{
  "ps": {
    "卷號": "46",
    "篇號": "1236",
    "篇名": "寂靜為樂"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，波斯匿王、摩竭提國阿闍世王韋提希子共相違背，摩竭提王阿闍世韋提希子起四種軍—象軍、馬軍、車軍、步軍，來至拘薩羅國，波斯匿王聞阿闍世王韋提希子四種軍至，亦集四種軍—象軍、馬軍、車軍、步軍，出共鬪戰，阿闍世王四軍得勝，波斯匿王四軍不如，退敗星散，單車馳走還舍衛城。時，有眾多比丘晨朝著衣持鉢入舍衛城乞食，聞摩竭提王阿闍世韋提希子起四種軍來至拘薩羅國，波斯匿王起四種軍出共鬪戰，波斯匿王四軍不如，退敗星散，波斯匿王恐怖狼狽單車馳走還舍衛城，聞已乞食畢還精舍，舉衣鉢洗足已往詣佛所，稽首佛足，退坐一面白佛言：「世尊！我等今日眾多比丘入城乞食，聞摩竭提主阿闍世王韋提希子起四種軍，如是廣說乃至單車馳走還舍衛城。」",
    "爾時世尊即說偈言：「戰勝增怨敵，敗苦臥不安，勝敗二俱捨，臥覺寂靜樂。」"
  ],
  "結": "佛說此經已，諸比丘聞佛所說，歡喜奉行。",
  "fu": {
    "摘": "戰勝增怨敵，敗苦臥不安，勝敗二俱捨，臥覺寂靜樂。"
  }
}