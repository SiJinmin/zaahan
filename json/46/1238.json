{
  "ps": {
    "卷號": "46",
    "篇號": "1238",
    "篇名": "純一滿淨不放逸"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，波斯匿王獨靜思惟作是念：「世尊正法現法離諸熾然，不待時節，通達現見，自覺證知此法，是善知識、善伴黨，非是惡知識、惡伴黨。」作是念已往詣佛所，稽首佛足，退坐一面，白佛言：「世尊！我獨靜思惟作是念：『世尊正法現法離諸熾然，不待時節，通達現見，自覺證知，是則善知識、善伴黨，非惡知識、惡伴黨。』」",
    "佛告波斯匿王：「如是！大王！如是！大王！世尊正法律現法離諸熾然，不待時節，通達現見，緣自覺知，是則善知識、善伴黨，非惡知識、惡伴黨，所以者何？我為善知識，眾生有生法者解脫於生，眾生有老病死憂悲惱苦者悉令解脫。",
    "大王！我於一時住王舍城山谷精舍，時，阿難陀比丘獨靜思惟作是念：『半梵行者是善知識、善伴黨，非惡知識、惡伴黨。』作是念已來詣我所，稽首我足，退坐一面，白我言：『世尊！我獨靜思惟作是念：「半梵行者是善知識、善伴黨，非惡知識、惡伴黨。」』我時告言：『阿難！莫作是語！—『半梵行者是善知識、善伴黨，非惡知識、惡伴黨。』所以者何？純一滿淨、梵行清白謂善知識、善伴黨，非惡知識、惡伴黨，所以者何？我常為諸眾生作善知識，其諸眾生有生故當知世尊正法現法令脫於生，有老病死憂悲惱苦者離諸熾然，不待時節，現令脫惱苦、見通達、自覺證知，是則善知識、善伴黨，非惡知識、惡伴黨。』」爾時世尊即說偈言：「讚歎不放逸，是則佛正教，修禪不放逸，逮得證諸漏。」"
  ],
  "結": "佛說此經已，波斯匿王聞佛所說，歡喜隨喜，作禮而去。",
  "fu": {
    "摘": "世尊正法律現法離諸熾然，不待時節，通達現見，緣自覺知，是則善知識、善伴黨，非惡知識、惡伴黨，所以者何？我為善知識，眾生有生法者解脫於生，眾生有老病死憂悲惱苦者悉令解脫。"
  }
}