{
  "ps": {
    "卷號": "48",
    "篇號": "1289",
    "篇名": "其心安隱住"
  },
  "起": "如是我聞：一時，佛住王舍城金婆羅山金婆羅鬼神住處石室中。",
  "法": [
    "爾時，世尊金鎗刺足，未經幾時，起身苦痛，能得捨心，正智正念，堪忍自安，無退減想。",
    "彼有山神天子八人作是念：「今日世尊住王舍城金婆羅山金婆羅鬼神住處石室中，金鎗刺足起身苦痛而能捨心正念正智，堪忍自安，無所退減，我等當往面前讚嘆。」作是念已往詣佛所，稽首禮足，退住一面。",
    "第一天神說偈嘆言：「沙門瞿曇，人中師子，身遭苦痛，堪忍自安，正智正念，無所退減。」",
    "第二天子復讚嘆言：「大士之大龍，大士之牛王，大士夫勇力，大士夫良馬，大士夫上首，大士夫之勝。」",
    "第三天子復讚嘆言：「此沙門瞿曇，士夫分陀利，身生諸苦痛，而能行捨心，正智正念住，堪忍以自安，而無所退減。」",
    "第四天子復讚嘆言：「若有於沙門瞿曇—士夫分陀利—所說違反嫌責，當知斯等長夜當得不饒益苦，唯除不知真實者。」",
    "第五天子復說偈言：「觀彼三昧定，善住於正受，解脫離諸塵，不踊亦不沒，其心安隱住，而得心解脫。」",
    "第六天子復說偈言：「經歷五百歲，誦婆羅門典，精勤修苦行，不解脫離塵，是則卑下類，不得度彼岸。」",
    "第七天子復說偈言：「為欲之所迫，持戒之所縛，勇捍行苦行，經歷於百年，其心不解脫，不離於塵垢，是則卑下類，不度於彼岸。」",
    "第八天子復說偈言：「心居憍慢欲，不能自調伏，不得三昧定，牟尼之正受，獨一居山林，其心常放逸，於彼死魔軍，不得度彼岸。」"
  ],
  "結": "時，彼山神天子八人各各讚嘆已，稽首佛足，即沒不現。",
  "fu": {
    "摘": "身遭苦痛，堪忍自安，正智正念，無所退減。"
  }
}