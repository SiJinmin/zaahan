{
  "ps": {
    "卷號": "49",
    "篇號": "1299",
    "篇名": "十種淨業得升天"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，彼天子容色絕妙於後夜時來詣佛所，稽首佛足，退坐一面，其身光明遍照祇樹給孤獨園，時，彼天子說偈問佛：「何戒何威儀？何得何為業？慧者云何住？云何往生天？」",
    "爾時，世尊說偈答言：「",
    "遠離於殺生，持戒自防樂，害心不加生，是則生天路；",
    "遠離不與取，與取心欣樂，斷除賊盜心，是則生天路；",
    "不行他所受，遠離於邪婬，自受知止足，是則生天路；",
    "自為己及他，為財及戲笑，妄語而不為，是則生天路；",
    "斷除於兩舌，不離他親友，常念和彼此，是則生天路；",
    "遠離不愛言，軟語不傷人，常說淳美言，是則生天路；",
    "不為不誠說，無義不饒益，常順於法言，是則生天路；",
    "聚落若空地，見利言我有，不行此貪想，是則生天路；",
    "慈心無害想，不害於眾生，心常無怨結，是則生天路；",
    "苦業及果報，二俱生淨信，受持於正見，是則生天路；",
    "如是諸善法，十種淨業跡，等受堅固持，是則生天路。」",
    "時，彼天子復說偈言：「久見婆羅門，逮得般涅槃，一切怖已過，永超世恩愛。」"
  ],
  "結": "於時天子聞佛所說，歡喜隨喜，稽首佛足，即沒不現。",
  "fu": {
    "摘": "十種淨業跡，等受堅固持，是則生天路。"
  }
}