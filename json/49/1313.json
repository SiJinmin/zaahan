{
  "ps": {
    "卷號": "49",
    "篇號": "1313",
    "篇名": "專精修習意所樂"
  },
  "起": "如是我聞：一時，佛住舍衛國祇樹給孤獨園。",
  "法": [
    "時，有迦摩天子容色絕妙於後夜時來詣佛所，稽首佛足，身諸光明遍照祇樹給孤獨園，時，迦摩天子白佛言：「甚難！世尊！甚難！善逝！」",
    "爾時，世尊說偈答言：「所學為甚難，具足戒三昧，遠離於非家，閑居寂靜樂。」",
    "迦摩天子白佛言：「世尊！靜默甚難得！」",
    "爾時，世尊說偈答言：「得所難得學，具足戒三昧，晝夜常專精，修習意所樂。」",
    "迦摩天子白佛言：「世尊！正受心難得！」",
    "爾時，世尊說偈答言：「難住正受住，諸根心決定，能斷死魔縻，聖者隨欲進。」",
    "迦摩天子復白佛言：「世尊！嶮道甚難行！」",
    "爾時，世尊說偈答言：「難涉之嶮道，當行安樂進，非聖墮於彼，足上頭向下，賢聖乘正直，嶮路自然平。」"
  ],
  "結": "佛說此經已，迦摩天子聞佛所說歡喜隨喜，稽首佛足，即沒不現。",
  "fu": {
    "摘": "得所難得學，具足戒三昧，晝夜常專精，修習意所樂。"
  }
}