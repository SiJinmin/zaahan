{
  "ps": {
    "卷號": "49",
    "篇號": "1320",
    "篇名": "如來久離恐怖"
  },
  "起": "如是我聞：一時，佛住摩鳩羅山，尊者那伽波羅為親侍者。",
  "法": [
    "爾時，世尊於夜闇時天小微雨電光睒現出於房外露地經行，是時，天帝釋作是念：「今日世尊住摩鳩羅山，尊者那伽波羅親侍供養，其夜闇冥，天時微雨，電光睒現，世尊出房露地經行，我當化作毘琉璃重閣，執持重閣隨佛經行。」作是念已即便化作鞞琉璃重閣，持詣佛所，稽首佛足，隨佛經行。",
    "爾時，摩竭提國人若男若女夜啼之時以摩鳩羅鬼恐之即止，親侍供養弟子之法—待師禪覺然後乃眠，爾時，世尊為天帝釋夜經行久，爾時，尊者那伽波羅作是念：「世尊今夜經行至久，我今當作摩鳩羅鬼形而恐怖之。」 時，那伽波羅比丘即反被俱執，長毛在外，往在世尊經行道頭，白佛言：「摩鳩羅鬼來！摩鳩羅鬼來！」",
    "爾時，世尊告那伽波羅比丘：「汝那伽波羅愚癡人！以摩鳩羅鬼神像恐怖佛耶？不能動如來、應、等正覺一毛髮也，如來、應、等正覺久離恐怖。」",
    "爾時，天帝釋白佛言：「世尊！世尊正法律中亦復有此人耶？」",
    "佛言：「憍尸迦！瞿曇家中極大廣闊，斯等於未來世亦當使得清淨之法。」爾時，世尊即說偈言：「若復婆羅門，於自所得法，得到於彼岸，若一毘舍遮，及與摩鳩羅，皆悉超過去；若復婆羅門，於自所行法，一切諸受覺，觀察皆已滅；若復婆羅門，自法度彼岸，一切諸因緣，皆悉已滅盡；若復婆羅門，自法度彼岸，一切諸人我，皆悉已滅盡；若復婆羅門，自法度彼岸，於生老病死，皆悉已超過。」"
  ],
  "結": "佛說此經已，釋提桓因聞佛所說歡喜隨喜，稽首佛足，即沒不現。",
  "fu": {
    "摘": "爾時，世尊告那伽波羅比丘：「汝那伽波羅愚癡人，以摩鳩羅鬼神像恐怖佛耶？不能動如來、應、等正覺一毛髮也，如來、應、等正覺久離恐怖！」"
  }
}