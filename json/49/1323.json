{
  "ps": {
    "卷號": "49",
    "篇號": "1323",
    "篇名": "一其心斷除愛欲"
  },
  "起": "如是我聞：一時，佛在摩竭提國人間遊行，與諸大眾至摩尼遮羅鬼住處夜宿。",
  "法": [
    "爾時，摩尼遮羅鬼會諸鬼神集在一處，時，有一女人，持香花鬘飾、飲食至彼摩尼遮羅鬼神住處，彼女人遙見世尊在摩尼遮羅鬼神住處坐，見已作是念：「我今現見摩尼遮羅鬼神。」即說偈言：「善哉摩尼遮，住摩伽陀國，摩伽陀國人，所求悉如願。云何於此世，常得安樂住？後世復云何，而得生天樂？」",
    "爾時，世尊說偈答言：「莫放逸慢恣，用摩尼鬼為？若自修所作，能得生天樂。」",
    "時，彼女人作是念：「此非摩尼遮羅鬼，是沙門瞿曇。」如是知已，即以香花鬘飾供養世尊，稽首禮足，退坐一面而說偈言：「何道趣安樂？當修何等行，此世常安隱，後世生天樂？」",
    "爾時，世尊說偈答言：「布施善調心，樂執護諸根，正見修賢行，親近於沙門，以正命自活，他世生天樂。何用三十三，諸天之苦網，但當一其心，斷除於愛欲，我當說離垢，甘露法善聽。」",
    "時，彼女人聞世尊說法，示教照喜，如佛常法，謂布施、持戒、生天之福、欲味欲患、煩惱清淨、出要遠離、功德福利，次第演說清淨佛法，譬如鮮淨白疊易染其色，時，彼女人亦復如是，即於坐上於四聖諦得平等觀—苦、集、滅、道。",
    "時，彼女人見法得法、知法入法，度諸疑惑不由於他，於正法律得無所畏，即從座起，整衣服，合掌白佛：「已度，世尊！已度，善逝！我從今日盡壽命歸佛、歸法、歸比丘僧。」"
  ],
  "結": "時，彼女人聞佛所說歡喜隨喜，禮佛而去。",
  "fu": {
    "摘": "布施善調心，樂執護諸根，正見修賢行，親近於沙門，以正命自活，他世生天樂。何用三十三，諸天之苦網！但當一其心，斷除於愛欲，我當說離垢，甘露法善聽。"
  }
}