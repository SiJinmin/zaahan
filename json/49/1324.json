{
  "ps": {
    "卷號": "49",
    "篇號": "1324",
    "篇名": "當令汝歡喜"
  },
  "起": "如是我聞：一時，佛在摩竭提國人間遊行，到針毛鬼住處夜宿。",
  "法": [
    "爾時，針毛鬼會諸鬼神集在一處，時，有炎鬼見世尊在針毛鬼住處夜宿，見已往詣針毛鬼所語針毛鬼言：「聚落主！汝今大得善利，今如來、應、等正覺於汝室宿。」",
    "針毛鬼言：「今當試看，為是如來為非。」時，針毛鬼與諸鬼神集會已還歸自舍，束身衝佛，爾時，世尊却身避之，如是再三束身衝佛，佛亦再三却身避之。",
    "爾時，針毛鬼言：「沙門怖耶？」",
    "佛言：「聚落主！我不怖也，但汝觸惡。」",
    "針毛鬼言：「今有所問，當為我說，能令我喜者善，不能令我喜者當壞汝心、裂汝胸，令汝熱血從其面出，捉汝兩手擲恒水彼岸！」",
    "佛告針毛鬼：「聚落主！我不見諸天、魔、梵、沙門、婆羅門、天神、世人能壞如來、應、等正覺心者，能裂其胸者，能令熱血從面出者，執其兩臂擲著恒水彼岸者！汝今但問，當為汝說，令汝歡喜。」",
    "時，針毛鬼說偈問佛：「一切貪恚心，以何為其因？不樂身毛竪，恐怖從何起？意念諸覺想，為從何所起？猶如新生兒，依倚於乳母。」",
    "爾時，世尊說偈答言：「愛生自身長，如尼拘律樹，展轉相拘引，如籐綿叢林，若知彼所因，當令鬼覺悟，度生死海流，不復重增有。」",
    "爾時，針毛鬼聞世尊說偈，心得歡喜，向佛悔過，受持三歸。"
  ],
  "結": "佛說此經已，針毛鬼聞佛所說，歡喜奉行。",
  "fu": {
    "摘": "愛生自身長，如尼拘律樹，展轉相拘引，如籐綿叢林，若知彼所因，當令鬼覺悟，度生死海流，不復重增有。"
  }
}