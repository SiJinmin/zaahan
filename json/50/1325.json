{
  "ps": {
    "卷號": "50",
    "篇號": "1325",
    "篇名": "精進方有大力"
  },
  "起": "如是我聞：一時，佛住王舍城迦蘭陀竹園。",
  "法": [
    "時，有優婆夷子受八支齋，尋即犯戒，即為鬼神所持，爾時，優婆夷即說偈言：「十四十五日，及月分八日，神通瑞應月，八支善正受，受持於齋戒，不為鬼所持，我昔數諮問，世尊作是說。」",
    "爾時，彼鬼即說偈言：「十四十五日，及月分八日，神足瑞應月，八支修正受，齋肅清淨住，戒德善守護，不為鬼戲弄，善哉從佛聞，汝當說言放，我當放汝子。諸有慢緩業，染污行苦行，梵行不清淨，終不得大果，譬如拔菅草，執緩則傷手，沙門行惡觸，當墮地獄中；譬如拔菅草，急捉不傷手，沙門善攝持，則到般涅槃。」時，彼鬼神即放優婆夷子。",
    "爾時，優婆夷說偈告子言：「子汝今聽我，說彼鬼神說：『若有慢緩業，穢污修苦行，不清淨梵行，彼不得大果，譬如拔葌草，執緩則傷手，沙門起惡觸，當墮地獄中；如急執葌草，則不傷其手，沙門善執護，逮得般涅槃。』」",
    "時，彼優婆夷子如是覺悟已，剃除鬚髮，著袈裟衣，正信非家，出家學道，心不得樂，還歸自家。",
    "母遙見子而說偈言：「邁世而出家，何為還聚落？燒舍急出財，豈還投火中？」",
    "其子比丘說偈答言：「但念母命終，存亡不相見，故來還瞻視，何見子不歡？」",
    "時，母優婆夷說偈答言：「捨欲而出家，還欲服食之，是故我憂悲，恐隨魔自在。」"
  ],
  "結": "是時，優婆夷如是如是發悟其子，如是，其子還空閑處，精勤思惟，斷除一切煩惱結縛，得阿羅漢果證。",
  "fu": {
    "摘": "若有慢緩業，穢污修苦行，不清淨梵行，彼不得大果，譬如拔葌草，執緩則傷手，沙門起惡觸，當墮地獄中。如急執葌草，則不傷其手，沙門善執護，逮得般涅槃。"
  }
}