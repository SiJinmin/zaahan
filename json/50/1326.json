{
  "ps": {
    "卷號": "50",
    "篇號": "1326",
    "篇名": "精進能除苦"
  },
  "起": "如是我聞：一時，佛在摩竭提國人間遊行，到阿臈鬼住處夜宿。",
  "法": [
    "時，阿臈鬼集會諸鬼神，時，有竭曇鬼見世尊在阿臈鬼住處夜宿，見已至阿臈鬼所語阿臈鬼言：「聚落主！汝獲大利，如來宿汝住處。」",
    "阿臈鬼言：「生人今日在我舍住耶？今當令知為是如來為非如來。」",
    "時，阿臈鬼諸鬼神聚會畢還歸自家，語世尊曰：「出去！沙門！」",
    "爾時，世尊以他家故即出其舍。",
    "阿臈鬼復言：「沙門！來入！」",
    "佛即還入，以滅慢故。",
    "如是再三。",
    "時，阿臈鬼第四復語世尊言：「沙門！出去！」",
    "爾時，世尊語阿臈鬼言：「聚落主！已三見請，今不復出。」",
    "阿臈鬼言：「今問沙門，沙門答我能令我喜者善，不能令我喜者我當壞其心、裂其胸，亦令熱血從其面出，執持兩手擲著恒水彼岸！」",
    "世尊告言：「聚落主！我不見諸天、魔、梵、沙門、婆羅門、天神、世人有能壞我心、裂我胸，令我熱血從面而出，執持兩手擲著恒水彼岸者！然，聚落主！汝今但問，當為汝說，令汝心喜。」",
    "時，阿臈鬼說偈問佛：「說何等名為，勝士夫事物？行於何等法，得安樂果報？何等為美味？云何壽中勝？」",
    "爾時，世尊說偈答言：「淨信為最勝，士夫之事物，行法得樂果，解脫味中上，智慧除老死，是為壽中勝。」",
    "時，阿臈鬼復說偈言：「云何得名稱？如上所說偈。」",
    "爾時，世尊說偈答言：「持戒名稱流，如上所說偈。」",
    "時，阿臈鬼復說偈言：「幾法起世間？幾法相順可？世幾法取受？世幾法損減？」",
    "爾時，世尊以偈答言：「世六法等起，六法相順可，世六法取受，世六法損減。」",
    "阿臈鬼復說偈問佛：「誰能度諸流，晝夜勤方便，無攀無住處，孰能不沈沒？」",
    "爾時，世尊說偈答言：「一切戒具足，智慧善正受，正念內思惟，能度難度流。不樂於五欲，亦超度色愛，無攀無住處，是能不沒溺。」",
    "時，阿臈鬼復說偈問佛：「以何法度流？以何度大海？以何捨離苦？以何得清淨？」",
    "爾時，世尊說偈答言：「以信度河流，不放逸度海，精進能除苦，以慧得清淨。汝當更問餘，沙門梵志法，其法無有過，真諦施調伏。」",
    "時，阿臈鬼復說偈問佛：「何煩更問餘，沙門梵志法，即曰最勝士，以顯大法炬，於彼竭曇摩，常當報其恩，告我等正覺，無上導御師，我即日當行，從村而至村，親侍等正覺，聽受所說法。」"
  ],
  "結": "佛說此經已，阿臈鬼歡喜隨喜，作禮而去。",
  "fu": {
    "摘": "一切戒具足，智慧善正受，正念內思惟，能度難度流。不樂於五欲，亦超度色愛，無攀無住處，是能不沒溺。"
  }
}