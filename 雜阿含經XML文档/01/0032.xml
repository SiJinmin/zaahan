<?xml version="1.0" encoding="utf-8"?>
<經 卷號="1" 篇號="32" 篇名="當如實知正觀非我" 法義="集滅味患離 如實知 正觀非我" 地點="耆闍崛山" 說者="舍利弗尊者" 受者="輸屢那長者子" 時間="一時">
  <起>如是我聞：一時，佛住王舍城迦蘭陀竹園。</起>
  <法>
    <段>
      <句>爾時，尊者舍利弗在耆闍崛山。時，有長者子名輸屢那日日遊行到耆闍崛山詣舍利弗所，頭面禮足，却坐一面。</句>
      <句>時舍利弗告輸屢那：「若沙門婆羅門於色不如實知、色集不如實知、色滅不如實知、色味不如實知、色患不如實知、色離不如實知故，不堪能超越色；若沙門婆羅門於受想行識不如實知、識集不如實知、識滅不如實知、識味不如實知、識患不如實知、識離不如實知故，此沙門婆羅門不堪能超越識。若沙門婆羅門於色、色集、色滅、色味、色患、色離如實知，此沙門婆羅門堪能超越色；若沙門婆羅門於受想行識、識集、識滅、識味、識患、識離如實知，此沙門婆羅門堪能超越識。」</句>
      <句>「輸屢那！於汝意云何？色為常為無常耶？」</句>
      <句>答言：「無常。」</句>
      <句>「無常者為苦耶？」</句>
      <句>答言：「是苦。」</句>
      <句>「輸屢那！若色無常、苦，是變易法，聖弟子於中寧有是我、異我、相在不？」</句>
      <句>答言：「不也。」</句>
      <句>「輸屢那！於汝意云何？如是，受想行識為常為無常？」</句>
      <句>答言：「無常。」</句>
      <句>「若無常者是苦耶？」</句>
      <句>答言：「是苦。」</句>
      <句>「輸屢那！若無常、苦，是變易法，聖弟子於中寧有是我、異我、相在不？」</句>
      <句>答言：「不也。」</句>
      <句>「輸屢那！當知色——若過去若未來若現在、若內若外、若麁若細、若好若醜、若遠若近，於一切色不是我、不異我、不相在，是名如實知；輸屢那！受想行識——若過去若未來若現在、若內若外、若麁若細、若好若醜、若遠若近，於一切識不是我、不異我、不相在，是名如實知。輸屢那！聖弟子於此五受陰正觀非我、非我所，如是正觀，於諸世間無所攝受，無攝受者則無所著，無所著者自得涅槃：『我生已盡，梵行已立，所作已作，自知不受後有。』」</句>
    </段>
  </法>
  <結>時，長者子輸屢那聞舍利弗所說，歡喜踊躍，作禮而去。</結>
  <摘>若於色、色集、色滅、色味、色患、色離不如實知則不堪能超越色，若如實知者堪能超越色，當知一切色不是我、不異我、不相在，受想行識亦復如是，是名如實知，當於此五受陰正觀非我、非我所，如是正觀者於諸世間無所攝受，無攝受者則無所著，無所著者自得涅槃。</摘>
</經>